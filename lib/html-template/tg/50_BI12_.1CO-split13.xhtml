<div>
  <p class="w_biblebookname">1 Corinto</p>
  <p class="sb">
    <a id="chapter13"></a>
    <a id="chapter13_verse1"></a>
    <span class="w_ch">
      <b>13 </b>
    </span>Kung nagsasalita ako sa mga wika ng mga tao at ng mga anghel ngunit wala akong pag-ibig, ako ay naging isang tumutunog na piraso ng tanso o isang tumataguntong na simbalo. <a id="chapter13_verse2"></a><b><sup>2 </sup></b>At kung ako ay may kaloob na panghuhula at may kabatiran sa lahat ng sagradong lihim at sa lahat ng kaalaman, at kung taglay ko ang lahat ng pananampalataya upang maglipat ng mga bundok, ngunit wala akong pag-ibig, ako ay walang kabuluhan. <a id="chapter13_verse3"></a><b><sup>3 </sup></b>At kung ibinibigay ko ang lahat ng aking mga pag-aari upang pakainin ang iba, at kung ibinibigay ko ang aking katawan, upang ako ay makapaghambog, ngunit wala akong pag-ibig, hindi ako nakikinabang sa paanuman.</p>
  <p class="sb">
    <a id="chapter13_verse4"></a>
    <b>
      <sup>4 </sup>
    </b>Ang pag-ibig ay may mahabang pagtitiis at mabait. Ang pag-ibig ay hindi mapanibughuin, ito ay hindi nagyayabang, hindi nagmamalaki, <a id="chapter13_verse5"></a><b><sup>5 </sup></b>hindi gumagawi nang hindi disente, hindi naghahanap ng sarili nitong kapakanan, hindi napupukaw sa galit. Hindi ito nagbibilang ng pinsala. <a id="chapter13_verse6"></a><b><sup>6 </sup></b>Hindi ito nagsasaya sa kalikuan, kundi nakikipagsaya sa katotohanan. <a id="chapter13_verse7"></a><b><sup>7 </sup></b>Tinitiis nito ang lahat ng bagay, pinaniniwalaan ang lahat ng bagay, inaasahan ang lahat ng bagay, binabata ang lahat ng bagay.</p>
  <p class="sb">
    <a id="chapter13_verse8"></a>
    <b>
      <sup>8 </sup>
    </b>Ang pag-ibig ay hindi kailanman nabibigo. Ngunit kahit may mga kaloob na panghuhula, ang mga ito ay aalisin; kahit may mga wika man, ang mga ito ay maglalaho; kahit may kaalaman man, ito ay aalisin. <a id="chapter13_verse9"></a><b><sup>9 </sup></b>Sapagkat mayroon tayong bahagyang kaalaman at nanghuhula tayo nang bahagya; <a id="chapter13_verse10"></a><b><sup>10 </sup></b>ngunit kapag yaong ganap ay dumating, yaong bahagya ay aalisin. <a id="chapter13_verse11"></a><b><sup>11 </sup></b>Noong ako ay sanggol pa, nagsasalita akong gaya ng sanggol, nag-iisip na gaya ng sanggol, nangangatuwirang gaya ng sanggol; ngunit ngayong ganap na ang aking pagkatao, inalis ko na ang mga ugali ng isang sanggol. <a id="chapter13_verse12"></a><b><sup>12 </sup></b>Sapagkat sa kasalukuyan ay nakakakita tayo ng malabong anyo sa pamamagitan ng salaming metal, ngunit pagkatapos ay magiging mukhaan na. Sa kasalukuyan ay nakaaalam ako nang bahagya, ngunit pagkatapos ay makaaalam ako nang may katumpakan kung paanong ako ay may-katumpakang nakikilala. <a id="chapter13_verse13"></a><b><sup>13 </sup></b>Gayunman, ngayon ay nananatili ang pananampalataya, pag-asa, pag-ibig, ang tatlong ito; ngunit ang pinakadakila sa mga ito ay pag-ibig.</p>
</div>