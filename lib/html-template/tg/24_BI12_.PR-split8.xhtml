<div>
  <p class="w_biblebookname">Kawikaan</p>
  <p class="sb">
    <a id="chapter8"></a>
    <a id="chapter8_verse1"></a>
    <span class="w_ch">
      <b>8 </b>
    </span>Hindi ba patuloy na tumatawag ang karunungan, at ang kaunawaan ay patuloy na naglalakas ng kaniyang tinig? <a id="chapter8_verse2"></a><b><sup>2 </sup></b>Sa taluktok ng matataas na dako, sa tabi ng daan, sa may salubungan ng mga landas ay nakatayo ito. <a id="chapter8_verse3"></a><b><sup>3 </sup></b>Sa tabi ng mga pintuang-daan, sa bukana ng bayan, sa entrada ng mga pasukan ay patuloy itong sumisigaw nang malakas:</p>
  <p class="sb">
    <a id="chapter8_verse4"></a>
    <b>
      <sup>4 </sup>
    </b>“Sa inyo, O mga tao, ay tumatawag ako, at ang aking tinig ay sa mga anak ng mga tao. <a id="chapter8_verse5"></a><b><sup>5 </sup></b>O mga walang-karanasan, unawain ninyo ang katalinuhan; at kayong mga hangal, unawain ninyo ang puso. <a id="chapter8_verse6"></a><b><sup>6 </sup></b>Makinig kayo, sapagkat tungkol sa pangunahing mga bagay ang aking sinasalita, at ang buka ng aking mga labi ay tungkol sa katapatan. <a id="chapter8_verse7"></a><b><sup>7 </sup></b>Sapagkat ang aking ngalangala ay pabulong na bumibigkas ng katotohanan; at ang kabalakyutan ay karima-rimarim sa aking mga labi. <a id="chapter8_verse8"></a><b><sup>8 </sup></b>Ang lahat ng pananalita ng aking bibig ay sa katuwiran. Sa mga iyon ay walang anumang pilipit o liko. <a id="chapter8_verse9"></a><b><sup>9 </sup></b>Ang lahat ng mga iyon ay tuwid sa may pang-unawa, at matuwid sa mga nakasusumpong ng kaalaman. <a id="chapter8_verse10"></a><b><sup>10 </sup></b>Tanggapin ninyo ang aking disiplina at huwag ang pilak, at ang kaalaman sa halip na piling ginto. <a id="chapter8_verse11"></a><b><sup>11 </sup></b>Sapagkat ang karunungan ay mas mabuti kaysa sa mga korales, at ang lahat ng iba pang kaluguran ay hindi maipapantay rito.</p>
  <p class="sb">
    <a id="chapter8_verse12"></a>
    <b>
      <sup>12 </sup>
    </b>“Ako, ang karunungan, ako ay tumahang kasama ng katalinuhan at nasusumpungan ko ang kaalaman sa mga kakayahang mag-isip. <a id="chapter8_verse13"></a><b><sup>13 </sup></b>Ang pagkatakot kay Jehova ay nangangahulugan ng pagkapoot sa masama. Ang pagtataas sa sarili at pagmamapuri at ang masamang lakad at ang tiwaling bibig ay kinapopootan ko. <a id="chapter8_verse14"></a><b><sup>14 </sup></b>Ako ay may payo at praktikal na karunungan. Ako—ang pagkaunawa; ako ay may kapangyarihan. <a id="chapter8_verse15"></a><b><sup>15 </sup></b>Sa pamamagitan ko ay naghahari ang mga hari, at ang matataas na opisyal ay nagtatalaga ng katuwiran. <a id="chapter8_verse16"></a><b><sup>16 </sup></b>Sa pamamagitan ko ay namamahala ang mga prinsipe bilang mga prinsipe, at ang lahat ng mga taong mahal ay humahatol sa katuwiran. <a id="chapter8_verse17"></a><b><sup>17 </sup></b>Yaong mga umiibig sa akin ay iniibig ko, at yaong mga humahanap sa akin ang siyang nakasusumpong sa akin. <a id="chapter8_verse18"></a><b><sup>18 </sup></b>Ang kayamanan at ang kaluwalhatian ay nasa akin, mga pamanang yaman at katuwiran. <a id="chapter8_verse19"></a><b><sup>19 </sup></b>Ang aking bunga ay mas mabuti kaysa sa ginto, kaysa sa dalisay na ginto, at ang aking ani kaysa sa piling pilak. <a id="chapter8_verse20"></a><b><sup>20 </sup></b>Lumalakad ako sa landas ng katuwiran, sa gitna ng mga daan ng kahatulan, <a id="chapter8_verse21"></a><b><sup>21 </sup></b>upang pangyarihing magmay-ari ng yaman yaong mga umiibig sa akin; at ang kanilang mga imbakan ay pinananatili kong punô.</p>
  <p class="sb">
    <a id="chapter8_verse22"></a>
    <b>
      <sup>22 </sup>
    </b>“Ginawa ako ni Jehova bilang ang pasimula ng kaniyang lakad, ang kauna-unahan sa kaniyang mga nagawa noong sinaunang panahon. <a id="chapter8_verse23"></a><b><sup>23 </sup></b>Mula nang panahong walang takda ay itinalaga na ako, mula nang <a id="page1016"></a>pasimula, mula nang mga panahong nauna pa sa lupa. <a id="chapter8_verse24"></a><b><sup>24 </sup></b>Noong wala pang matubig na mga kalaliman ay iniluwal ako na waring may kasabay na mga kirot ng pagdaramdam, noong wala pang mga bukal na lubhang tigib ng tubig. <a id="chapter8_verse25"></a><b><sup>25 </sup></b>Bago pa nalagay ang mga bundok, una pa sa mga burol, ako ay iniluwal na waring may kasabay na mga kirot ng pagdaramdam, <a id="chapter8_verse26"></a><b><sup>26 </sup></b>noong hindi pa niya nagagawa ang lupa at ang mga hantad na lugar at ang unang bahagi ng makapal na alabok sa mabungang lupain. <a id="chapter8_verse27"></a><b><sup>27 </sup></b>Nang ihanda niya ang langit ay naroroon ako; nang magtalaga siya ng bilog sa ibabaw ng matubig na kalaliman, <a id="chapter8_verse28"></a><b><sup>28 </sup></b>nang itatag niya ang kaulapan sa itaas, nang patibayin niya ang mga bukal ng matubig na kalaliman, <a id="chapter8_verse29"></a><b><sup>29 </sup></b>nang itakda niya sa dagat ang kaniyang batas na ang tubig ay hindi dapat lumampas sa kaniyang iniutos, nang italaga niya ang mga pundasyon ng lupa, <a id="chapter8_verse30"></a><b><sup>30 </sup></b>noon ay nasa piling niya ako bilang isang dalubhasang manggagawa, at ako ang siyang lubhang kinagigiliwan niya araw-araw, at ako ay nagagalak sa harap niya sa lahat ng panahon, <a id="chapter8_verse31"></a><b><sup>31 </sup></b>na nagagalak sa mabungang lupain ng kaniyang lupa, at ang mga kinagigiliwan ko ay nasa mga anak ng mga tao.</p>
  <p class="sb">
    <a id="chapter8_verse32"></a>
    <b>
      <sup>32 </sup>
    </b>“At ngayon, O mga anak, makinig kayo sa akin; oo, maligaya ang mga nag-iingat ng aking mga daan. <a id="chapter8_verse33"></a><b><sup>33 </sup></b>Makinig kayo sa disiplina at magpakarunong, at huwag kayong magpakita ng anumang kapabayaan. <a id="chapter8_verse34"></a><b><sup>34 </sup></b>Maligaya ang taong nakikinig sa akin sa pamamagitan ng pananatiling gising sa aking mga pintuan araw-araw, sa pamamagitan ng pagbabantay sa mga poste ng aking mga pasukan. <a id="chapter8_verse35"></a><b><sup>35 </sup></b>Sapagkat yaong nakasusumpong sa akin ay tiyak na makasusumpong ng buhay, at nagtatamo ng kabutihang-loob mula kay Jehova. <a id="chapter8_verse36"></a><b><sup>36 </sup></b>Ngunit ang sumasala sa akin ay gumagawa ng karahasan sa kaniyang kaluluwa; ang lahat niyaong masidhing napopoot sa akin ang siyang umiibig sa kamatayan.”</p>
</div>