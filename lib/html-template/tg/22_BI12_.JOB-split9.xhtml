<div>
  <p class="w_biblebookname">Job</p>
  <p class="sb">
    <a id="chapter9"></a>
    <a id="chapter9_verse1"></a>
    <span class="w_ch">
      <b>9 </b>
    </span>At si Job ay sumagot at nagsabi:</p>
  <p class="sl">
    <a id="chapter9_verse2"></a>
    <b>
      <sup>2 </sup>
    </b>“Sa katotohanan ay nalalaman ko ngang gayon.</p>
  <p class="sz">Ngunit paano malalagay sa tama ang taong mortal sa isang usapin laban sa Diyos?</p>
  <p class="sl">
    <a id="chapter9_verse3"></a>
    <b>
      <sup>3 </sup>
    </b>Kung kalulugdan niyang makipagtalo sa kaniya,</p>
  <p class="sz">Hindi niya siya masasagot nang minsan sa isang libo.</p>
  <p class="sl">
    <a id="chapter9_verse4"></a>
    <b>
      <sup>4 </sup>
    </b>Siya ay marunong sa puso at malakas sa kapangyarihan.</p>
  <p class="sz">Sino ang makapagpapakita ng pagkasutil sa kaniya at makaaalpas nang walang pinsala?</p>
  <p class="sl">
    <a id="chapter9_verse5"></a>
    <b>
      <sup>5 </sup>
    </b>Siya ay nag-aalis ng mga bundok, anupat hindi man lamang ito nalalaman ng mga tao,</p>
  <p class="sz">Siya na naggiba ng mga iyon sa kaniyang galit.</p>
  <p class="sl">
    <a id="chapter9_verse6"></a>
    <b>
      <sup>6 </sup>
    </b>Pinayayanig niya ang lupa mula sa dako nito,</p>
  <p class="sz">Anupat ang mismong mga haligi nito ay nauuga.</p>
  <p class="sl">
    <a id="chapter9_verse7"></a>
    <b>
      <sup>7 </sup>
    </b>Sinasabihan niya ang araw na huwag itong sumikat,</p>
  <p class="sz">At sa palibot ng mga bituin ay naglalagay siya ng tatak,</p>
  <p class="sl">
    <a id="chapter9_verse8"></a>
    <b>
      <sup>8 </sup>
    </b>Na mag-isang nag-uunat ng langit</p>
  <p class="sz">At tumutuntong sa matataas na alon sa dagat;<a id="page805"></a></p>
  <p class="sl">
    <a id="chapter9_verse9"></a>
    <b>
      <sup>9 </sup>
    </b>Nililikha ang konstelasyon ng Ash, ang konstelasyon ng Kesil,</p>
  <p class="sz">At ang konstelasyon ng Kima at ang mga loobang silid ng Timog;</p>
  <p class="sl">
    <a id="chapter9_verse10"></a>
    <b>
      <sup>10 </sup>
    </b>Gumagawa ng mga dakilang bagay na di-masaliksik,</p>
  <p class="sz">At ng mga kamangha-manghang bagay na walang bilang.</p>
  <p class="sl">
    <a id="chapter9_verse11"></a>
    <b>
      <sup>11 </sup>
    </b>Narito! Dumaraan siya sa tabi ko at hindi ko siya nakikita,</p>
  <p class="sz">At nagpapatuloy siya at hindi ko siya nakikilala.</p>
  <p class="sl">
    <a id="chapter9_verse12"></a>
    <b>
      <sup>12 </sup>
    </b>Narito! Siya ay nang-aagaw. Sino ang makapipigil sa kaniya?</p>
  <p class="sz">Sino ang magsasabi sa kaniya, ‘Ano ang iyong ginagawa?’</p>
  <p class="sl">
    <a id="chapter9_verse13"></a>
    <b>
      <sup>13 </sup>
    </b>Ang Diyos ay hindi mag-uurong ng kaniyang galit;</p>
  <p class="sz">Sa ilalim niya ay yuyukod ang mga katulong ng isang mananalakay.</p>
  <p class="sl">
    <a id="chapter9_verse14"></a>
    <b>
      <sup>14 </sup>
    </b>Gaano pa kaya kung sasagutin ko siya!</p>
  <p class="sz">Pipiliin ko ang aking mga salita sa kaniya,</p>
  <p class="sl">
    <a id="chapter9_verse15"></a>
    <b>
      <sup>15 </sup>
    </b>Siya na hindi ko sasagutin, ako man ang talagang nasa tama.</p>
  <p class="sz">Sa aking kalaban-sa-batas ay mamamanhik ako.</p>
  <p class="sl">
    <a id="chapter9_verse16"></a>
    <b>
      <sup>16 </sup>
    </b>Kung tatawagin ko siya, sasagot ba siya sa akin?</p>
  <p class="sz">Hindi ako naniniwalang diringgin niya ang aking tinig;</p>
  <p class="sl">
    <a id="chapter9_verse17"></a>
    <b>
      <sup>17 </sup>
    </b>Siya na sumusugat sa akin sa pamamagitan ng bagyo</p>
  <p class="sz">At nagpaparami nga ng aking mga sugat nang walang dahilan.</p>
  <p class="sl">
    <a id="chapter9_verse18"></a>
    <b>
      <sup>18 </sup>
    </b>Hindi niya ako tutulutang muling huminga,</p>
  <p class="sz">Sapagkat palagi niya akong nililipos ng mapapait na bagay.</p>
  <p class="sl">
    <a id="chapter9_verse19"></a>
    <b>
      <sup>19 </sup>
    </b>Kung ang sinuman ay malakas sa kapangyarihan, naroon siya;</p>
  <p class="sz">At kung ang sinuman ay malakas sa katarungan, O ako sana ay ipatawag!</p>
  <p class="sl">
    <a id="chapter9_verse20"></a>
    <b>
      <sup>20 </sup>
    </b>Kung ako ay nasa tama, aariin akong balakyot ng aking sariling bibig;</p>
  <p class="sz">Ako man ay walang kapintasan, kung gayon ay ipahahayag niya akong liko.</p>
  <p class="sl">
    <a id="chapter9_verse21"></a>
    <b>
      <sup>21 </sup>
    </b>Kung ako ay walang kapintasan, hindi ko makikilala ang aking kaluluwa;</p>
  <p class="sz">Tatanggihan ko ang aking buhay.</p>
  <p class="sl">
    <a id="chapter9_verse22"></a>
    <b>
      <sup>22 </sup>
    </b>May isang bagay nga. Kaya naman sinasabi ko,</p>
  <p class="sz">‘Ang walang kapintasan, gayundin ang balakyot, ay pinasasapit niya sa kanilang kawakasan.’</p>
  <p class="sl">
    <a id="chapter9_verse23"></a>
    <b>
      <sup>23 </sup>
    </b>Kung ang isang dumaragsang baha ay biglang magpangyari ng kamatayan,</p>
  <p class="sz">Ang mismong kawalang-pag-asa ng mga walang-sala ay lilibakin niya.</p>
  <p class="sl">
    <a id="chapter9_verse24"></a>
    <b>
      <sup>24 </sup>
    </b>Ang lupa mismo ay ibinigay sa kamay ng balakyot;</p>
  <p class="sz">Ang mukha ng mga hukom nito ay kaniyang tinatakpan.</p>
  <p class="sz">Kung hindi siya, sino nga iyon?</p>
  <p class="sl">
    <a id="chapter9_verse25"></a>
    <b>
      <sup>25 </sup>
    </b>Gayundin ang aking sariling mga araw ay naging mas matulin kaysa sa isang mananakbo;</p>
  <p class="sz">Tumakbo na ang mga iyon, tiyak na hindi makakakita ng mabuti ang mga iyon.</p>
  <p class="sl">
    <a id="chapter9_verse26"></a>
    <b>
      <sup>26 </sup>
    </b>Ang mga iyon ay dumaang tulad ng mga bangkang tambo,</p>
  <p class="sz">Tulad ng isang agila na sumisibad nang paroo’t parito upang may makain.</p>
  <p class="sl">
    <a id="page806"></a>
    <a id="chapter9_verse27"></a>
    <b>
      <sup>27 </sup>
    </b>Kung ako ay nagsabi, ‘Lilimutin ko ang aking pagkabahala,</p>
  <p class="sz">Babaguhin ko ang aking mukha at magiging maaliwalas,’</p>
  <p class="sl">
    <a id="chapter9_verse28"></a>
    <b>
      <sup>28 </sup>
    </b>Ikinatatakot ko ang lahat ng aking mga kirot;</p>
  <p class="sz">Alam kong hindi mo ako ituturing na walang-sala.</p>
  <p class="sl">
    <a id="chapter9_verse29"></a>
    <b>
      <sup>29 </sup>
    </b>Ako ay aariing balakyot.</p>
  <p class="sz">Bakit nga ba ako nagpapagal nang wala namang kabuluhan?</p>
  <p class="sl">
    <a id="chapter9_verse30"></a>
    <b>
      <sup>30 </sup>
    </b>Kung naghugas nga ako sa tubig ng niyebe,</p>
  <p class="sz">At naglinis nga ako ng aking mga kamay sa abong panlinis,</p>
  <p class="sl">
    <a id="chapter9_verse31"></a>
    <b>
      <sup>31 </sup>
    </b>Kung magkagayon ay ilulubog mo ako sa isang hukay,</p>
  <p class="sz">At tiyak na kasusuklaman ako ng aking mga kasuutan.</p>
  <p class="sl">
    <a id="chapter9_verse32"></a>
    <b>
      <sup>32 </sup>
    </b>Sapagkat siya ay hindi taong tulad ko anupat masasagot ko siya,</p>
  <p class="sz">Anupat makaparoroon kaming magkasama sa kahatulan.</p>
  <p class="sl">
    <a id="chapter9_verse33"></a>
    <b>
      <sup>33 </sup>
    </b>Walang sinumang makapagpapasiya sa pagitan namin,</p>
  <p class="sz">Upang ilagay niya ang kaniyang kamay sa aming dalawa.</p>
  <p class="sl">
    <a id="chapter9_verse34"></a>
    <b>
      <sup>34 </sup>
    </b>Alisin niya ang kaniyang pamalo mula sa akin,</p>
  <p class="sz">At ang kaniyang kakilabutan, huwag akong sindakin nito.</p>
  <p class="sl">
    <a id="chapter9_verse35"></a>
    <b>
      <sup>35 </sup>
    </b>Magsasalita ako at hindi matatakot sa kaniya,</p>
  <p class="sz">Sapagkat hindi nga ako gayon sa ganang sarili.</p>
</div>