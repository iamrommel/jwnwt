<div>
  <p class="w_biblebookname">Job</p>
  <p class="sb">
    <a id="chapter6"></a>
    <a id="chapter6_verse1"></a>
    <span class="w_ch">
      <b>6 </b>
    </span>At si Job ay sumagot at nagsabi:</p>
  <p class="sl">
    <a id="chapter6_verse2"></a>
    <b>
      <sup>2 </sup>
    </b>“O kung ang aking kaligaligan sana ay sama-samang tinimbang,</p>
  <p class="sz">At kasabay nito ay inilagay nila sa timbangan ang aking kapighatian!</p>
  <p class="sl">
    <a id="chapter6_verse3"></a>
    <b>
      <sup>3 </sup>
    </b>Sapagkat ngayon ay mas mabigat pa ito kaysa sa mga buhangin sa mga dagat.</p>
  <p class="sz">Kaya naman ang aking sariling mga salita ay naging padalus-dalos na pananalita.</p>
  <p class="sl">
    <a id="chapter6_verse4"></a>
    <b>
      <sup>4 </sup>
    </b>Sapagkat ang mga palaso ng Makapangyarihan-sa-lahat ay nasa akin,</p>
  <p class="sz">Na ang kamandag niyaon ay iniinom ng aking espiritu;</p>
  <p class="sz">Ang mga kakilabutan mula sa Diyos ay humahanay laban sa akin.</p>
  <p class="sl">
    <a id="chapter6_verse5"></a>
    <b>
      <sup>5 </sup>
    </b>Ang isa bang sebra ay uungal kapag nasa damo,</p>
  <p class="sz">O ang isa bang toro ay uunga kapag nasa kumpay nito?</p>
  <p class="sl">
    <a id="chapter6_verse6"></a>
    <b>
      <sup>6 </sup>
    </b>Ang mga bagay ba na matabang ay kakainin nang walang asin,</p>
  <p class="sz">O may lasa ba ang madulas na katas ng malvavisco?</p>
  <p class="sl">
    <a id="chapter6_verse7"></a>
    <b>
      <sup>7 </sup>
    </b>Ang aking kaluluwa ay tumangging humipo ng anumang bagay.</p>
  <p class="sz">Ang mga iyon ay tulad ng sakit sa aking pagkain.</p>
  <p class="sl">
    <a id="chapter6_verse8"></a>
    <b>
      <sup>8 </sup>
    </b>O mangyari sana ang aking kahilingan<a id="page801"></a></p>
  <p class="sz">At ipagkaloob sana ng Diyos maging ang aking pag-asa!</p>
  <p class="sl">
    <a id="chapter6_verse9"></a>
    <b>
      <sup>9 </sup>
    </b>At humayo na sana ang Diyos at durugin ako,</p>
  <p class="sz">Na bitawan niya ang kaniyang kamay at lipulin ako!</p>
  <p class="sl">
    <a id="chapter6_verse10"></a>
    <b>
      <sup>10 </sup>
    </b>Iyon man ay magiging kaaliwan ko pa;</p>
  <p class="sz">At ako ay lulukso sa kagalakan dahil sa aking mga kirot ng pagdaramdam,</p>
  <p class="sz">Bagaman hindi siya mahahabag, sapagkat hindi ko itinago ang mga pananalita ng Isa na Banal.</p>
  <p class="sl">
    <a id="chapter6_verse11"></a>
    <b>
      <sup>11 </sup>
    </b>Ano ang aking kalakasan, upang manatili akong naghihintay?</p>
  <p class="sz">At ano ang aking wakas, upang palawigin ko pa ang aking kaluluwa?</p>
  <p class="sl">
    <a id="chapter6_verse12"></a>
    <b>
      <sup>12 </sup>
    </b>Ang kalakasan ko ba ay kalakasan ng mga bato?</p>
  <p class="sz">O ang aking laman ba ay tanso?</p>
  <p class="sl">
    <a id="chapter6_verse13"></a>
    <b>
      <sup>13 </sup>
    </b>Ang pagtulong ba sa sarili ay wala sa akin,</p>
  <p class="sz">At ang mabungang paggawa ay itinaboy mula sa akin?</p>
  <p class="sl">
    <a id="chapter6_verse14"></a>
    <b>
      <sup>14 </sup>
    </b>Kung tungkol sa sinumang nagkakait ng maibiging-kabaitan sa kaniyang sariling kasamahan,</p>
  <p class="sz">Kaniya ring iiwanan maging ang takot sa Makapangyarihan-sa-lahat.</p>
  <p class="sl">
    <a id="chapter6_verse15"></a>
    <b>
      <sup>15 </sup>
    </b>Ang aking sariling mga kapatid ay naging mapandaya, tulad ng isang agusang-taglamig,</p>
  <p class="sz">Tulad ng lagusan ng mga agusang-taglamig na laging naglalaho.</p>
  <p class="sl">
    <a id="chapter6_verse16"></a>
    <b>
      <sup>16 </sup>
    </b>Sila ay nagdidilim dahil sa yelo,</p>
  <p class="sz">Sa kanila ay nagtatago ang niyebe.</p>
  <p class="sl">
    <a id="chapter6_verse17"></a>
    <b>
      <sup>17 </sup>
    </b>Sa takdang kapanahunan ay nawawalan sila ng tubig, sila ay napatahimik;</p>
  <p class="sz">Kapag uminit ay natutuyot sila mula sa kanilang dako.</p>
  <p class="sl">
    <a id="chapter6_verse18"></a>
    <b>
      <sup>18 </sup>
    </b>Ang mga landas ng kanilang daan ay nalilihis;</p>
  <p class="sz">Sila ay umaahon sa dakong ilang at nalilipol.</p>
  <p class="sl">
    <a id="chapter6_verse19"></a>
    <b>
      <sup>19 </sup>
    </b>Ang mga pulutong ng Tema ay tumingin,</p>
  <p class="sz">Ang naglalakbay na pangkat ng mga Sabeano ay nag-abang sa kanila.</p>
  <p class="sl">
    <a id="chapter6_verse20"></a>
    <b>
      <sup>20 </sup>
    </b>Sila nga ay napapahiya dahil nagtiwala sila;</p>
  <p class="sz">Sila ay nakarating hanggang sa dako at sila ay nabibigo.</p>
  <p class="sl">
    <a id="chapter6_verse21"></a>
    <b>
      <sup>21 </sup>
    </b>Sapagkat ngayon ay nauwi kayo sa wala;</p>
  <p class="sz">Nakakakita kayo ng kakilabutan, at kayo ay natatakot.</p>
  <p class="sl">
    <a id="chapter6_verse22"></a>
    <b>
      <sup>22 </sup>
    </b>Dahil ba sa sinabi ko, ‘Bigyan ninyo ako,</p>
  <p class="sz">O mula sa kalakasan ninyo ay magbigay kayo ng regalo sa akin;</p>
  <p class="sl">
    <a id="chapter6_verse23"></a>
    <b>
      <sup>23 </sup>
    </b>At iligtas ninyo ako mula sa kamay ng kalaban,</p>
  <p class="sz">At mula sa kamay ng mga maniniil ay tubusin ninyo ako’?</p>
  <p class="sl">
    <a id="chapter6_verse24"></a>
    <b>
      <sup>24 </sup>
    </b>Turuan ninyo ako, at ako naman ay tatahimik;</p>
  <p class="sz">At ang pagkakamali na nagawa ko ay ipaunawa ninyo sa akin.</p>
  <p class="sl">
    <a id="chapter6_verse25"></a>
    <b>
      <sup>25 </sup>
    </b>Ang mga pananalita ng katuwiran ay naging—O hindi masakit!</p>
  <p class="sz">Ngunit ano ang sinasaway ng pagsaway sa ganang inyo?</p>
  <p class="sl">
    <a id="chapter6_verse26"></a>
    <b>
      <sup>26 </sup>
    </b>Ang sumaway ba ng mga salita ang inyong ipinapakana,</p>
  <p class="sz">Gayong ang mga pananalita ng isang nasisiraan <a id="page802"></a>ng loob ay para lamang sa hangin?</p>
  <p class="sl">
    <a id="chapter6_verse27"></a>
    <b>
      <sup>27 </sup>
    </b>Lalo pa nga ninyong pagpapalabunutan ang isa na walang ama,</p>
  <p class="sz">At ipagpapalit ang inyong kasamahan!</p>
  <p class="sl">
    <a id="chapter6_verse28"></a>
    <b>
      <sup>28 </sup>
    </b>At ngayon ay ipagpatuloy ninyo, magbigay-pansin kayo sa akin,</p>
  <p class="sz">At tingnan ninyo kung magsisinungaling ako sa inyo nang mukhaan.</p>
  <p class="sl">
    <a id="chapter6_verse29"></a>
    <b>
      <sup>29 </sup>
    </b>Bumalik kayo, pakisuyo—huwag nawang magkaroon ng kalikuan—</p>
  <p class="sz">Oo, bumalik kayo—ang katuwiran ko ay naroroon pa.</p>
  <p class="sl">
    <a id="chapter6_verse30"></a>
    <b>
      <sup>30 </sup>
    </b>May kalikuan ba sa aking dila,</p>
  <p class="sz">O hindi ba napag-uunawa ng aking sariling ngalangala ang kapighatian?</p>
</div>