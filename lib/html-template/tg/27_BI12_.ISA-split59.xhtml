<div>
  <p class="w_biblebookname">Isaias</p>
  <p class="sb">
    <a id="chapter59"></a>
    <a id="chapter59_verse1"></a>
    <span class="w_ch">
      <b>59 </b>
    </span>Narito! Ang kamay ni Jehova ay hindi naging napakaikli anupat hindi ito makapagligtas, ni naging napakabigat man ng kaniyang pandinig anupat hindi ito makarinig. <a id="chapter59_verse2"></a><b><sup>2 </sup></b>Hindi, kundi ang mismong mga kamalian ninyo ang siyang naging sanhi ng paghihiwalay sa pagitan ninyo at ng inyong Diyos, at ang inyong sariling mga kasalanan ang nagpangyaring makubli mula sa inyo ang kaniyang mukha upang hindi duminig. <a id="chapter59_verse3"></a><b><sup>3 </sup></b>Sapagkat narumhan ng dugo ang inyong mga palad, at ng kamalian ang inyong mga daliri. Ang inyong mga labi ay nagsalita ng kabulaanan. Ang inyong dila ay patuloy na bumubulung-bulong ng lubos na kalikuan. <a id="chapter59_verse4"></a><b><sup>4 </sup></b>Walang sinumang tumatawag sa katuwiran, at walang sinuman ang nagtutungo sa hukuman sa katapatan. Ang pinagtitiwalaan ay kabulaanan, at ang sinasalita ay kawalang-kabuluhan. Ipinaglilihi ang kabagabagan, at ipinanganganak ang bagay na nakasasakit.</p>
  <p class="sb">
    <a id="chapter59_verse5"></a>
    <b>
      <sup>5 </sup>
    </b>Mga itlog ng makamandag na ahas ang pinisa nila, at patuloy silang humahabi ng hamak na sapot ng gagamba. Ang sinumang kumain ng kanilang mga itlog ay mamamatay, at ang itlog na binasag ay mapipisa at lalabasan ng ulupong. <a id="chapter59_verse6"></a><b><sup>6 </sup></b>Ang kanilang hamak na sapot ay hindi magsisilbing kasuutan, ni maipantatakip man nila sa kanilang sarili ang kanilang mga gawa. Ang kanilang mga gawa ay nakasasakit na mga gawa, at ang gawaing karahasan ay nasa kanilang mga palad. <a id="chapter59_verse7"></a><b><sup>7 </sup></b>Ang kanilang mga paa ay laging tumatakbo patungo sa lubos na kasamaan, at nagmamadali sila upang magbubo ng dugong walang-sala. Ang kanilang mga kaisipan ay nakasasakit na mga kaisipan; ang pananamsam at kagibaan ay nasa kanilang mga lansangang-bayan. <a id="chapter59_verse8"></a><b><sup>8 </sup></b>Ang daan ng kapayapaan ay ipinagwalang-bahala nila, at walang katarungan sa kanilang mga landas. Ang kanilang mga lansangan ay ginawa nilang liko sa ganang kanila. Walang sinumang lumalakad sa mga iyon ang makakakilala ng kapayapaan.</p>
  <p class="sb">
    <a id="chapter59_verse9"></a>
    <b>
      <sup>9 </sup>
    </b>Kaya naman ang katarungan ay naging malayo sa amin, at ang katuwiran ay hindi umaabot sa amin. Patuloy naming inaasahan ang liwanag, ngunit, narito! kadiliman; ang kaliwanagan, ngunit sa namamalaging karimlan kami lumalakad. <a id="chapter59_verse10"></a><b><sup>10 </sup></b>Patuloy naming inaapuhap ang pader tulad ng mga taong bulag, at tulad niyaong mga walang mata ay patuloy kaming nag-aapuhap. Natitisod kami sa tanghaling tapat gaya ng sa pagkagat ng dilim; sa gitna ng mapipintog ay para kaming mga taong patay. <a id="chapter59_verse11"></a><b><sup>11 </sup></b>Patuloy kaming umuungol, kaming lahat, tulad ng mga oso; at tulad ng mga kalapati ay kumukurukutok kami nang may pagdadalamhati. Patuloy naming inaasahan ang katarungan, ngunit wala nga; ang kaligtasan, ngunit nananatili itong malayo sa amin. <a id="chapter59_verse12"></a><b><sup>12 </sup></b>Sapagkat ang aming mga pagsalansang ay dumami sa harap mo; at kung tungkol sa aming mga kasalanan, bawat isa ay nagpapatotoo laban sa amin. Sapagkat ang aming mga pagsalansang ay nasa amin; at kung tungkol sa aming mga kamalian, nalalaman naming lubos ang mga iyon. <a id="chapter59_verse13"></a><b><sup>13 </sup></b>May pagsalansang at pagkakaila kay Jehova; at may paglayo mula sa aming <a id="page1145"></a>Diyos, pagsasalita ng paniniil at paghihimagsik, paglilihi at pagbubulung-bulong ng mga salitang kabulaanan mula sa puso. <a id="chapter59_verse14"></a><b><sup>14 </sup></b>At ang katarungan ay pilit na pinaurong, at ang katuwiran ay nakatayo na lamang sa malayo. Sapagkat ang katotohanan ay nabuwal sa liwasan, at ang bagay na matuwid ay hindi makapasok. <a id="chapter59_verse15"></a><b><sup>15 </sup></b>At ang katotohanan ay nawawala, at ang sinumang tumatalikod sa kasamaan ay sinasamsaman.</p>
  <p class="sb">At nakita ni Jehova, at masama sa kaniyang paningin ang kawalan ng katarungan. <a id="chapter59_verse16"></a><b><sup>16 </sup></b>At nang makita niya na walang tao, siya ay nagsimulang manggilalas na walang sinumang namamagitan. At ang kaniyang bisig ay nagligtas para sa kaniya, at ang kaniyang katuwiran ang siyang umaalalay sa kaniya. <a id="chapter59_verse17"></a><b><sup>17 </sup></b>Nang magkagayon ay nagsuot siya ng katuwiran bilang kutamaya, at ng helmet ng kaligtasan sa kaniyang ulo. Karagdagan pa, siya ay nagsuot ng mga kasuutan ng paghihiganti bilang kagayakan at nagbihis ng sigasig na waring damit na walang manggas. <a id="chapter59_verse18"></a><b><sup>18 </sup></b>Ayon sa mga pakikitungo ay gayon siya gaganti, pagngangalit sa kaniyang mga kalaban, kaukulang pakikitungo sa kaniyang mga kaaway. Ang mga pulo ay gagantihan niya ng kaukulang pakikitungo. <a id="chapter59_verse19"></a><b><sup>19 </sup></b>At mula sa lubugan ng araw ay magsisimula silang matakot sa pangalan ni Jehova, at sa kaluwalhatian niya mula sa sikatan ng araw, sapagkat darating siyang tulad ng isang pumipighating ilog, na pinayaon ng mismong espiritu ni Jehova.</p>
  <p class="sb">
    <a id="chapter59_verse20"></a>
    <b>
      <sup>20 </sup>
    </b>“At sa Sion ay tiyak na paroroon ang Manunubos, at sa kanila na tumatalikod sa pagsalansang sa Jacob,” ang sabi ni Jehova.</p>
  <p class="sb">
    <a id="chapter59_verse21"></a>
    <b>
      <sup>21 </sup>
    </b>“At kung tungkol sa akin, ito ang aking tipan sa kanila,” ang sabi ni Jehova.</p>
  <p class="sb">“Ang aking espiritu na sumasaiyo at ang aking mga salita na inilagay ko sa iyong bibig—ang mga iyon ay hindi aalisin sa iyong bibig o sa bibig ng iyong supling o sa bibig ng supling ng iyong supling,” ang sabi ni Jehova, “mula ngayon at maging hanggang sa panahong walang takda.”</p>
</div>