<div>
  <p class="w_biblebookname">Awit</p>
  <p class="sw">Ni David.</p>
  <p class="sl">
    <a id="chapter144"></a>
    <a id="chapter144_verse1"></a>
    <span class="w_ch">
      <b>144 </b>
    </span>Pagpalain nawa si Jehova na aking Bato,</p>
  <p class="sz">Na nagtuturo sa aking mga kamay upang makipaglaban,</p>
  <p class="sz">Sa aking mga daliri upang makipagdigma;</p>
  <p class="sl">
    <a id="chapter144_verse2"></a>
    <b>
      <sup>2 </sup>
    </b>Ang aking maibiging-kabaitan at aking moog,</p>
  <p class="sz">Ang aking matibay na kaitaasan at Tagapaglaan ko ng aking pagtakas,</p>
  <p class="sp">Ang aking kalasag at ang Isa na pinanganganlungan ko,</p>
  <p class="sz">Ang Isa na nanunupil ng mga bayan sa ilalim ko.</p>
  <p class="sl">
    <a id="chapter144_verse3"></a>
    <b>
      <sup>3 </sup>
    </b>O Jehova, ano ang tao anupat papansinin mo siya,</p>
  <p class="sz">Ang anak ng taong mortal anupat isasaalang-alang mo siya?</p>
  <p class="sl">
    <a id="chapter144_verse4"></a>
    <b>
      <sup>4 </sup>
    </b>Ang tao ay kahalintulad ng isang singaw lamang;</p>
  <p class="sz">Ang kaniyang mga araw ay tulad ng aninong lumilipas.</p>
  <p class="sl">
    <a id="chapter144_verse5"></a>
    <b>
      <sup>5 </sup>
    </b>O Jehova, iyukod mo ang iyong langit upang ikaw ay makababa;</p>
  <p class="sz">Hipuin mo ang mga bundok upang sila ay umusok.</p>
  <p class="sl">
    <a id="chapter144_verse6"></a>
    <b>
      <sup>6 </sup>
    </b>Magpakislap ka ng kidlat upang mapangalat mo sila;</p>
  <p class="sz">Isugo mo ang iyong mga palaso upang malito mo sila.</p>
  <p class="sl">
    <a id="chapter144_verse7"></a>
    <b>
      <sup>7 </sup>
    </b>Iunat mo ang iyong mga kamay mula sa kaitaasan;</p>
  <p class="sz">Palayain mo ako at iligtas mo ako mula sa malaking tubig,</p>
  <p class="sz">Mula sa kamay ng mga banyaga,</p>
  <p class="sl">
    <a id="chapter144_verse8"></a>
    <b>
      <sup>8 </sup>
    </b>Na ang kanilang bibig ay nagsasalita ng di-totoo</p>
  <p class="sz">At ang kanilang kanang kamay ay kanang kamay ng kabulaanan.</p>
  <p class="sl">
    <a id="chapter144_verse9"></a>
    <b>
      <sup>9 </sup>
    </b>O Diyos, isang bagong awit ang aawitin ko sa iyo.</p>
  <p class="sz">Sa panugtog na may sampung kuwerdas ay tutugtog ako para sa iyo,</p>
  <p class="sl">
    <a id="chapter144_verse10"></a>
    <b>
      <sup>10 </sup>
    </b>Sa Isa na nagbibigay ng kaligtasan sa mga hari,</p>
  <p class="sz">Sa Isa na nagpapalaya kay David na kaniyang lingkod mula sa tabak na mapaminsala.</p>
  <p class="sl">
    <a id="chapter144_verse11"></a>
    <b>
      <sup>11 </sup>
    </b>Palayain mo ako at iligtas mo ako mula sa kamay ng mga banyaga,</p>
  <p class="sz">Na ang kanilang bibig ay nagsasalita ng di-totoo</p>
  <p class="sz">At ang kanilang kanang kamay ay kanang kamay ng kabulaanan,</p>
  <p class="sl">
    <a id="chapter144_verse12"></a>
    <b>
      <sup>12 </sup>
    </b>Na nagsasabi: “Ang aming <a id="page1002"></a>mga anak na lalaki ay tulad ng mumunting mga tanim na lumaki na sa kanilang kabataan,</p>
  <p class="sz">Ang aming mga anak na babae ay tulad ng mga panulukang inukit sa istilo ng palasyo,</p>
  <p class="sl">
    <a id="chapter144_verse13"></a>
    <b>
      <sup>13 </sup>
    </b>Ang aming mga kamalig ay punô, na naglalaan ng mga produkto na iba’t ibang uri,</p>
  <p class="sz">Ang aming mga kawan ay dumarami nang libu-libo, sampung libo sa isa, sa aming mga lansangan,</p>
  <p class="sl">
    <a id="chapter144_verse14"></a>
    <b>
      <sup>14 </sup>
    </b>Ang aming mga baka ay mabigat ang pasan, na walang anumang pagkapunit at walang nakukunan,</p>
  <p class="sz">At walang pagdaing sa aming mga liwasan.</p>
  <p class="sl">
    <a id="chapter144_verse15"></a>
    <b>
      <sup>15 </sup>
    </b>Maligaya ang bayan na gayon nga ang kalagayan!”</p>
  <p class="sz">Maligaya ang bayan na ang Diyos ay si Jehova!</p>
</div>