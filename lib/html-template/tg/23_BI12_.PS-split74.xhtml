<div>
  <p class="w_biblebookname">Awit</p>
  <p class="sw">Maskil. Ni Asap.</p>
  <p class="sl">
    <a id="chapter74"></a>
    <a id="chapter74_verse1"></a>
    <span class="w_ch">
      <b>74 </b>
    </span>O Diyos, bakit ka nagtakwil magpakailanman?</p>
  <p class="sz">Bakit umuusok pa ang iyong galit laban sa kawan ng iyong pastulan?</p>
  <p class="sl">
    <a id="chapter74_verse2"></a>
    <b>
      <sup>2 </sup>
    </b>Alalahanin mo ang iyong kapulungan na binili mo noong sinaunang panahon,</p>
  <p class="sz">Ang tribo na tinubos mo bilang iyong mana,</p>
  <p class="sz">Ang Bundok Sion na ito na iyong tinahanan.</p>
  <p class="sl">
    <a id="chapter74_verse3"></a>
    <b>
      <sup>3 </sup>
    </b>Itaas mo ang iyong mga hakbang sa mga namamalaging pagkatiwangwang.</p>
  <p class="sz">Ang lahat ng bagay sa dakong banal ay pinakitunguhan nang masama ng kaaway.</p>
  <p class="sl">
    <a id="chapter74_verse4"></a>
    <b>
      <sup>4 </sup>
    </b>Yaong mga napopoot sa iyo ay umungal sa gitna ng iyong dako ng kapisanan.</p>
  <p class="sz">Inilagay nila ang sarili nilang mga tanda bilang siyang mga tanda.</p>
  <p class="sl">
    <a id="chapter74_verse5"></a>
    <b>
      <sup>5 </sup>
    </b>Ang isa ay bantog sa kasamaan sa pagiging gaya niya na nagtataas ng mga palakol sa palumpungan ng mga punungkahoy.</p>
  <p class="sl">
    <a id="chapter74_verse6"></a>
    <b>
      <sup>6 </sup>
    </b>At ngayon ang mismong mga nililok doon, ang bawat isa, ay pinagtatataga nila ng palataw at ng mga pamalong may dulong bakal.</p>
  <p class="sl">
    <a id="chapter74_verse7"></a>
    <b>
      <sup>7 </sup>
    </b>Inihagis nila ang iyong santuwaryo sa apoy.</p>
  <p class="sz">Nilapastangan nila ang tabernakulo ng iyong pangalan hanggang sa mismong lupa.</p>
  <p class="sl">
    <a id="chapter74_verse8"></a>
    <b>
      <sup>8 </sup>
    </b>Sila, maging ang kanilang supling, ay sama-samang nagsabi sa kanilang puso:</p>
  <p class="sz">“Ang lahat ng dako ng kapisanan ng Diyos ay susunugin sa lupain.”</p>
  <p class="sl">
    <a id="chapter74_verse9"></a>
    <b>
      <sup>9 </sup>
    </b>Ang aming mga tanda ay hindi namin nakikita; wala nang propeta,</p>
  <p class="sz">At walang sinuman sa amin ang nakaaalam kung hanggang kailan.</p>
  <p class="sl">
    <a id="chapter74_verse10"></a>
    <b>
      <sup>10 </sup>
    </b>Hanggang kailan, O Diyos, mandurusta ang kalaban?</p>
  <p class="sz">Pakikitunguhan ba nang walang galang ng kaaway ang iyong pangalan magpakailanman?</p>
  <p class="sl">
    <a id="chapter74_verse11"></a>
    <b>
      <sup>11 </sup>
    </b>Bakit mo inilalabas ang iyong kamay, ang iyo ngang kanang kamay,</p>
  <p class="sz">Mula sa iyong dibdib upang tapusin kami?</p>
  <p class="sl">
    <a id="chapter74_verse12"></a>
    <b>
      <sup>12 </sup>
    </b>Gayunman ang Diyos ang aking Hari mula pa noong sinaunang panahon,</p>
  <p class="sz">Ang Isa na nagsasagawa ng dakilang pagliligtas sa gitna ng lupa.</p>
  <p class="sl">
    <a id="chapter74_verse13"></a>
    <b>
      <sup>13 </sup>
    </b>Ikaw mismo ang nagpadaluyong sa dagat sa iyong sariling lakas;</p>
  <p class="sz">Binasag mo ang mga ulo ng mga dambuhalang hayop-dagat sa tubig.</p>
  <p class="sl">
    <a id="page928"></a>
    <a id="chapter74_verse14"></a>
    <b>
      <sup>14 </sup>
    </b>Ikaw mismo ang dumurog sa mga ulo ng Leviatan.</p>
  <p class="sz">Ibinigay mo ito bilang pagkain sa bayan, sa mga tumatahan sa mga pook na walang tubig.</p>
  <p class="sl">
    <a id="chapter74_verse15"></a>
    <b>
      <sup>15 </sup>
    </b>Ikaw ang Isa na humahati ng bukal at ng ilog;</p>
  <p class="sz">Ikaw mismo ang tumuyo ng mga ilog na umaagos nang walang tigil.</p>
  <p class="sl">
    <a id="chapter74_verse16"></a>
    <b>
      <sup>16 </sup>
    </b>Sa iyo ang araw; gayundin, sa iyo ang gabi.</p>
  <p class="sz">Ikaw mismo ang naghanda ng tanglaw, ng araw nga.</p>
  <p class="sl">
    <a id="chapter74_verse17"></a>
    <b>
      <sup>17 </sup>
    </b>Ikaw ang nagtatag ng lahat ng hangganan ng lupa;</p>
  <p class="sz">Ang tag-araw at ang taglamig—ikaw mismo ang nagtalaga ng mga iyon.</p>
  <p class="sl">
    <a id="chapter74_verse18"></a>
    <b>
      <sup>18 </sup>
    </b>Alalahanin mo ito: Ang kaaway ay nandusta, O Jehova,</p>
  <p class="sz">At ang isang hangal na bayan ay nakitungo nang walang galang sa iyong pangalan.</p>
  <p class="sl">
    <a id="chapter74_verse19"></a>
    <b>
      <sup>19 </sup>
    </b>Huwag mong ibigay sa mabangis na hayop ang kaluluwa ng iyong batu-bato.</p>
  <p class="sz">Huwag mong limutin ang buhay ng iyong mga napipighati magpakailanman.</p>
  <p class="sl">
    <a id="chapter74_verse20"></a>
    <b>
      <sup>20 </sup>
    </b>Tingnan mo ang tipan,</p>
  <p class="sz">Sapagkat ang madidilim na dako sa lupa ay napuno ng mga tirahan ng karahasan.</p>
  <p class="sl">
    <a id="chapter74_verse21"></a>
    <b>
      <sup>21 </sup>
    </b>O huwag nawang bumalik na may pagkapahiya ang nasisiil.</p>
  <p class="sz">Purihin nawa ng napipighati at ng dukha ang iyong pangalan.</p>
  <p class="sl">
    <a id="chapter74_verse22"></a>
    <b>
      <sup>22 </sup>
    </b>Bumangon ka, O Diyos, ipakipaglaban mo ang iyong usapin sa batas.</p>
  <p class="sz">Alalahanin mo ang pandurusta sa iyo ng hangal buong araw.</p>
  <p class="sl">
    <a id="chapter74_verse23"></a>
    <b>
      <sup>23 </sup>
    </b>Huwag mong limutin ang tinig niyaong mga napopoot sa iyo.</p>
  <p class="sz">Ang ingay niyaong mga tumitindig laban sa iyo ay pumapailanlang na palagi.</p>
</div>