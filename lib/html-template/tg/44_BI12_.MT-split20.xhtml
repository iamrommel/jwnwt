<div>
  <p class="w_biblebookname">Mateo</p>
  <p class="sb">
    <a id="chapter20"></a>
    <a id="chapter20_verse1"></a>
    <span class="w_ch">
      <b>20 </b>
    </span>“Sapagkat ang kaharian ng langit ay tulad ng isang tao, isang may-bahay, na lumabas nang maaga sa kinaumagahan upang umupa ng mga manggagawa para sa kaniyang ubasan. <a id="chapter20_verse2"></a><b><sup>2 </sup></b>Nang makipagkasundo na siya sa mga manggagawa para sa isang denario sa bawat araw, isinugo niya sila sa kaniyang ubasan. <a id="chapter20_verse3"></a><b><sup>3 </sup></b>Paglabas din nang bandang ikatlong oras, nakita niya ang iba na nakatayong walang trabaho sa pamilihan; <a id="chapter20_verse4"></a><b><sup>4 </sup></b>at sa mga iyon ay sinabi niya, ‘Kayo rin, pumaroon kayo sa ubasan, at anuman ang makatarungan ay ibibigay ko sa inyo.’ <a id="chapter20_verse5"></a><b><sup>5 </sup></b>Kaya pumaroon sila. Muli siyang lumabas nang bandang ikaanim at ikasiyam na oras at gayundin ang ginawa. <a id="chapter20_verse6"></a><b><sup>6 </sup></b>Sa wakas, nang bandang <a id="page1482"></a>ikalabing-isang oras ay lumabas siya at nasumpungan ang iba pa na nakatayo, at sinabi niya sa kanila, ‘Bakit kayo nakatayo rito nang buong araw na walang trabaho?’ <a id="chapter20_verse7"></a><b><sup>7 </sup></b>Sinabi nila sa kaniya, ‘Sapagkat walang sinuman ang umuupa sa amin.’ Sinabi niya sa kanila, ‘Pumaroon din kayo sa ubasan.’</p>
  <p class="sb">
    <a id="chapter20_verse8"></a>
    <b>
      <sup>8 </sup>
    </b>“Nang gumabi na, sinabi ng panginoon ng ubasan sa kaniyang tauhang tagapangasiwa, ‘Tawagin mo ang mga manggagawa at bayaran mo sila ng kanilang kabayaran, magmula sa huli hanggang sa una.’ <a id="chapter20_verse9"></a><b><sup>9 </sup></b>Nang dumating ang pang-ikalabing-isang oras na mga tao, bawat isa sa kanila ay tumanggap ng isang denario. <a id="chapter20_verse10"></a><b><sup>10 </sup></b>Kaya, nang dumating ang mga una, ipinagpalagay nila na tatanggap sila ng higit pa; ngunit sila rin ay tumanggap ng kabayaran sa halaga ng isang denario. <a id="chapter20_verse11"></a><b><sup>11 </sup></b>Pagkatanggap nito ay nagsimula silang magbulung-bulungan laban sa may-bahay <a id="chapter20_verse12"></a><b><sup>12 </sup></b>at nagsabi, ‘Ang mga huling ito ay gumugol ng isang oras na trabaho; gayunma’y ginawa mo silang kapantay namin na nagtiis ng pasanin ng maghapon at ng nakasusunog na init!’ <a id="chapter20_verse13"></a><b><sup>13 </sup></b>Ngunit bilang tugon sa isa sa kanila ay sinabi niya, ‘Kaibigan, hindi kita ginagawan ng mali. Nakipagkasundo ka sa akin para sa isang denario, hindi ba? <a id="chapter20_verse14"></a><b><sup>14 </sup></b>Kunin mo ang sa iyo at yumaon ka. Ibig kong ibigay sa isang ito na huli ang gaya ng sa iyo. <a id="chapter20_verse15"></a><b><sup>15 </sup></b>Hindi ba kaayon ng kautusan na gawin ko ang ibig ko sa aking sariling mga bagay? O balakyot ba ang iyong mata sapagkat ako ay mabuti?’ <a id="chapter20_verse16"></a><b><sup>16 </sup></b>Sa ganitong paraan ang mga huli ay magiging una, at ang mga una ay mahuhuli.”</p>
  <p class="sb">
    <a id="chapter20_verse17"></a>
    <b>
      <sup>17 </sup>
    </b>Papaahon na ngayon sa Jerusalem, ibinukod ni Jesus ang labindalawang alagad nang sarilinan at sinabi sa kanila sa daan: <a id="chapter20_verse18"></a><b><sup>18 </sup></b>“Narito! Paahon tayo sa Jerusalem, at ang Anak ng tao ay ibibigay sa mga punong saserdote at mga eskriba, at hahatulan nila siya ng kamatayan, <a id="chapter20_verse19"></a><b><sup>19 </sup></b>at ibibigay siya sa mga tao ng mga bansa upang gawing katatawanan at upang hagupitin at upang ibayubay, at sa ikatlong araw ay ibabangon siya.”</p>
  <p class="sb">
    <a id="chapter20_verse20"></a>
    <b>
      <sup>20 </sup>
    </b>Nang magkagayon ang ina ng mga anak ni Zebedeo ay lumapit sa kaniya kasama ng kaniyang mga anak, na nangangayupapa at humihingi ng isang bagay sa kaniya. <a id="chapter20_verse21"></a><b><sup>21 </sup></b>Sinabi niya sa kaniya: “Ano ang nais mo?” Sinabi niya sa kaniya: “Sabihin mo na ang aking dalawang anak na ito ay makaupo, ang isa sa iyong kanan at ang isa sa iyong kaliwa, sa iyong kaharian.” <a id="chapter20_verse22"></a><b><sup>22 </sup></b>Sinabi ni Jesus bilang sagot: “Hindi ninyo alam kung ano ang inyong hinihingi. Magagawa ba ninyong inuman ang kopa na akin nang iinuman?” Sinabi nila sa kaniya: “Magagawa namin.” <a id="chapter20_verse23"></a><b><sup>23 </sup></b>Sinabi niya sa kanila: “Talagang iinuman ninyo ang aking kopa, ngunit ang pag-upong ito sa aking kanan at sa aking kaliwa ay hindi sa akin ang pagbibigay, kundi nauukol ito sa kanila na mga pinaghandaan niyaon ng aking Ama.”</p>
  <p class="sb">
    <a id="chapter20_verse24"></a>
    <b>
      <sup>24 </sup>
    </b>Nang marinig ito ng sampung iba pa, nagalit sila sa dalawang magkapatid. <a id="chapter20_verse25"></a><b><sup>25 </sup></b>Ngunit si Jesus, pagkatawag niya sa kanila, ay nagsabi: “Alam ninyo na ang mga tagapamahala ng mga bansa ay namamanginoon sa kanila at ang mga dakilang tao ay gumagamit ng awtoridad sa kanila. <a id="chapter20_verse26"></a><b><sup>26 </sup></b>Hindi ganito ang paraan sa inyo; kundi ang sinumang nagnanais na maging dakila sa inyo ay dapat na maging lingkod ninyo, <a id="chapter20_verse27"></a><b><sup>27 </sup></b>at ang sinumang nagnanais na maging <a id="page1483"></a>una sa inyo ay dapat na maging alipin ninyo. <a id="chapter20_verse28"></a><b><sup>28 </sup></b>Kung paanong ang Anak ng tao ay dumating, hindi upang paglingkuran, kundi upang maglingkod at ibigay ang kaniyang kaluluwa bilang pantubos na kapalit ng marami.”</p>
  <p class="sb">
    <a id="chapter20_verse29"></a>
    <b>
      <sup>29 </sup>
    </b>Ngayon habang papalabas sila mula sa Jerico ay isang malaking pulutong ang sumunod sa kaniya. <a id="chapter20_verse30"></a><b><sup>30 </sup></b>At, narito! dalawang lalaking bulag na nakaupo sa tabi ng daan, nang marinig nilang dumaraan si Jesus, ang sumigaw, na nagsasabi: “Panginoon, maawa ka sa amin, Anak ni David!” <a id="chapter20_verse31"></a><b><sup>31 </sup></b>Ngunit pinagsabihan sila ng pulutong na tumahimik; gayunma’y sumigaw sila nang mas malakas pa, na nagsasabi: “Panginoon, maawa ka sa amin, Anak ni David!” <a id="chapter20_verse32"></a><b><sup>32 </sup></b>Kaya huminto si Jesus, tinawag sila at sinabi: “Ano ang nais ninyong gawin ko para sa inyo?” <a id="chapter20_verse33"></a><b><sup>33 </sup></b>Sinabi nila sa kaniya: “Panginoon, idilat mo ang aming mga mata.” <a id="chapter20_verse34"></a><b><sup>34 </sup></b>Sa pagkahabag, hinipo ni Jesus ang kanilang mga mata, at kaagad silang nagkaroon ng paningin, at sila ay sumunod sa kaniya.</p>
</div>