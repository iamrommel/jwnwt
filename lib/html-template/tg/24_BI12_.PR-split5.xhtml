<div>
  <p class="w_biblebookname">Kawikaan</p>
  <p class="sb">
    <a id="chapter5"></a>
    <a id="chapter5_verse1"></a>
    <span class="w_ch">
      <b>5 </b>
    </span>Anak ko, bigyang-pansin mo ang aking karunungan. Ikiling mo ang iyong pandinig sa aking kaunawaan, <a id="chapter5_verse2"></a><b><sup>2 </sup></b>upang mabantayan mo ang kakayahang mag-isip; at ingatan nawa ng iyong mga labi ang kaalaman.</p>
  <p class="sb">
    <a id="chapter5_verse3"></a>
    <b>
      <sup>3 </sup>
    </b>Sapagkat ang mga labi ng babaing di-kilala ay tumutulo na gaya ng bahay-pukyutan, at ang kaniyang ngalangala ay mas madulas kaysa sa langis. <a id="chapter5_verse4"></a><b><sup>4 </sup></b>Ngunit ang idudulot <a id="page1012"></a>niya ay kasimpait ng ahenho; iyon ay kasintalas ng tabak na may dalawang talim. <a id="chapter5_verse5"></a><b><sup>5 </sup></b>Ang kaniyang mga paa ay bumababa sa kamatayan. Ang kaniyang mga hakbang ay nakakapit sa Sheol. <a id="chapter5_verse6"></a><b><sup>6 </sup></b>Ang landas ng buhay ay hindi niya dinidili-dili. Ang kaniyang mga lakad ay nagpagala-gala nang hindi niya nalalaman kung saan patungo. <a id="chapter5_verse7"></a><b><sup>7 </sup></b>Kaya ngayon, O mga anak, makinig kayo sa akin at huwag kayong humiwalay sa mga pananalita ng aking bibig. <a id="chapter5_verse8"></a><b><sup>8 </sup></b>Ilayo mo sa kaniya ang iyong lakad, at huwag kang lumapit sa pasukan ng kaniyang bahay, <a id="chapter5_verse9"></a><b><sup>9 </sup></b>upang hindi mo maibigay sa iba ang iyong dangal, ni ang iyong mga taon sa bagay na malupit; <a id="chapter5_verse10"></a><b><sup>10 </sup></b>upang hindi magpakabusog sa iyong kalakasan ang mga taong di-kilala, ni mapasabahay man ng banyaga ang mga bagay na pinaghirapan mo, <a id="chapter5_verse11"></a><b><sup>11 </sup></b>ni kakailanganin mo mang dumaing sa iyong kinabukasan kapag ang iyong laman at ang iyong katawan ay sumapit sa kawakasan. <a id="chapter5_verse12"></a><b><sup>12 </sup></b>At sasabihin mo: “Ano’t kinapootan ko ang disiplina at winalang-galang ng aking puso ang saway! <a id="chapter5_verse13"></a><b><sup>13 </sup></b>At hindi ako nakinig sa tinig ng aking mga tagapagturo, at sa aking mga guro ay hindi ko ikiniling ang aking pandinig. <a id="chapter5_verse14"></a><b><sup>14 </sup></b>Madali akong napasangkot sa bawat uri ng kasamaan sa gitna ng kongregasyon at ng kapulungan.”</p>
  <p class="sb">
    <a id="chapter5_verse15"></a>
    <b>
      <sup>15 </sup>
    </b>Uminom ka ng tubig mula sa iyong sariling imbakang-tubig, at ng mga patak mula sa loob ng iyong sariling balon. <a id="chapter5_verse16"></a><b><sup>16 </sup></b>Dapat bang mangalat sa labas ang iyong mga bukal, ang iyong mga daloy ng tubig sa mga liwasan? <a id="chapter5_verse17"></a><b><sup>17 </sup></b>Maging para sa iyo lamang ang mga iyon, at hindi para sa ibang mga taong kasama mo. <a id="chapter5_verse18"></a><b><sup>18 </sup></b>Pagpalain ang iyong bukal ng tubig, at magsaya ka sa asawa ng iyong kabataan, <a id="chapter5_verse19"></a><b><sup>19 </sup></b>isang kaibig-ibig na babaing usa at mapanghalinang kambing-bundok. Magpakalango ka sa kaniyang mga dibdib sa lahat ng panahon. Sa kaniyang pag-ibig ay lagi ka nawang magtamasa ng masidhing ligaya. <a id="chapter5_verse20"></a><b><sup>20 </sup></b>Kaya anak ko, bakit ka magtatamasa ng masidhing ligaya sa babaing di-kilala o yayakap ka sa dibdib ng ibang babae? <a id="chapter5_verse21"></a><b><sup>21 </sup></b>Sapagkat ang mga lakad ng tao ay nasa harap ng mga mata ni Jehova, at dinidili-dili niya ang lahat ng kaniyang landas. <a id="chapter5_verse22"></a><b><sup>22 </sup></b>Ang kaniyang sariling mga kamalian ang huhuli sa balakyot, at pipigilan siya ng mga lubid ng kaniyang sariling kasalanan. <a id="chapter5_verse23"></a><b><sup>23 </sup></b>Siya ang mamamatay dahil sa kawalan ng disiplina, at dahil sa dami ng kaniyang kamangmangan ay naliligaw siya.</p>
</div>