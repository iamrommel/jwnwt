<div>
  <p class="w_biblebookname">1 Corinto</p>
  <p class="sb">
    <a id="chapter5"></a>
    <a id="chapter5_verse1"></a>
    <span class="w_ch">
      <b>5 </b>
    </span>Ang totoo ay may nababalitang pakikiapid sa gitna ninyo, at ang gayong pakikiapid ay wala kahit sa gitna man ng mga bansa, na kinuha ng <a id="page1722"></a>isang lalaki ang asawa ng kaniyang ama. <a id="chapter5_verse2"></a><b><sup>2 </sup></b>At nagmamalaki ba kayo, at hindi ba kayo sa halip ay nagdalamhati, upang ang tao na gumawa ng gawang ito ay alisin sa gitna ninyo? <a id="chapter5_verse3"></a><b><sup>3 </sup></b>Ako mismo, bagaman wala riyan sa katawan ngunit naririyan sa espiritu, ay talagang humatol na, na para bang naririyan ako, sa taong gumawa ng ganitong bagay, <a id="chapter5_verse4"></a><b><sup>4 </sup></b>upang sa pangalan ng ating Panginoong Jesus, kapag nagkakatipon kayo, gayundin ang aking espiritu taglay ang kapangyarihan ng ating Panginoong Jesus, <a id="chapter5_verse5"></a><b><sup>5 </sup></b>ay ibigay ninyo ang gayong tao kay Satanas para sa pagkapuksa ng laman, upang ang espiritu ay maligtas sa araw ng Panginoon.</p>
  <p class="sb">
    <a id="chapter5_verse6"></a>
    <b>
      <sup>6 </sup>
    </b>Ang dahilan ng inyong paghahambog ay hindi mabuti. Hindi ba ninyo alam na ang kaunting lebadura ay nagpapaalsa sa buong limpak? <a id="chapter5_verse7"></a><b><sup>7 </sup></b>Alisin ninyo ang lumang lebadura, upang kayo ay maging isang bagong limpak, yamang sa inyo ay walang pampaalsa. Sapagkat si Kristo nga na ating paskuwa ay inihain na. <a id="chapter5_verse8"></a><b><sup>8 </sup></b>Dahil dito ay ipagdiwang natin ang kapistahan, hindi sa lumang lebadura, ni sa lebadura ng kasamaan at kabalakyutan, kundi sa mga walang-pampaalsang tinapay ng kataimtiman at katotohanan.</p>
  <p class="sb">
    <a id="chapter5_verse9"></a>
    <b>
      <sup>9 </sup>
    </b>Sa aking liham ay sinulatan ko kayo na tigilan ang pakikihalubilo sa mga mapakiapid, <a id="chapter5_verse10"></a><b><sup>10 </sup></b>hindi ang ibig sabihin ay sa lahat ng mapakiapid sa sanlibutang ito o sa mga taong sakim at mga mangingikil o mga mananamba sa idolo. Sapagkat kung gayon, kailangang umalis na nga kayo sa sanlibutan. <a id="chapter5_verse11"></a><b><sup>11 </sup></b>Ngunit ngayon ay isinusulat ko sa inyo na tigilan ang pakikihalubilo sa sinumang tinatawag na kapatid na isang mapakiapid o taong sakim o mananamba sa idolo o manlalait o lasenggo o mangingikil, na huwag man lamang kumaing kasama ng gayong tao. <a id="chapter5_verse12"></a><b><sup>12 </sup></b>Sapagkat ano ang kinalaman ko sa paghatol sa mga nasa labas? Hindi ba ninyo hinahatulan yaong mga nasa loob, <a id="chapter5_verse13"></a><b><sup>13 </sup></b>samantalang ang Diyos ang humahatol sa mga nasa labas? “Alisin ninyo ang taong balakyot mula sa gitna ninyo.”</p>
</div>