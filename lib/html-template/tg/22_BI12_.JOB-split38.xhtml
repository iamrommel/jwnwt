<div>
  <p class="w_biblebookname">Job</p>
  <p class="sb">
    <a id="chapter38"></a>
    <a id="chapter38_verse1"></a>
    <span class="w_ch">
      <b>38 </b>
    </span>At sinagot ni Jehova si Job mula sa buhawi at nagsabi:</p>
  <p class="sl">
    <a id="chapter38_verse2"></a>
    <b>
      <sup>2 </sup>
    </b>“Sino itong nagpapalabo ng payo</p>
  <p class="sz">Sa pamamagitan ng mga salitang walang kaalaman?</p>
  <p class="sl">
    <a id="chapter38_verse3"></a>
    <b>
      <sup>3 </sup>
    </b>Bigkisan mo ang iyong mga balakang, pakisuyo, tulad ng isang matipunong lalaki,</p>
  <p class="sz">At tatanungin kita, at magsabi ka sa akin.</p>
  <p class="sl">
    <a id="chapter38_verse4"></a>
    <b>
      <sup>4 </sup>
    </b>Nasaan ka nang itatag ko ang lupa?</p>
  <p class="sz">Sabihin mo sa akin, kung alam mo ang pagkaunawa.</p>
  <p class="sl">
    <a id="chapter38_verse5"></a>
    <b>
      <sup>5 </sup>
    </b>Sino ang nagtakda ng mga sukat niyaon, kung alam mo,</p>
  <p class="sz">O sino ang nag-unat ng pising panukat sa ibabaw niyaon?</p>
  <p class="sl">
    <a id="chapter38_verse6"></a>
    <b>
      <sup>6 </sup>
    </b>Sa ano ibinaon ang may-ukit na mga tuntungan niyaon,</p>
  <p class="sz">O sino ang naglatag ng batong-panulok niyaon,</p>
  <p class="sl">
    <a id="chapter38_verse7"></a>
    <b>
      <sup>7 </sup>
    </b>Nang magkakasamang humiyaw nang may kagalakan ang mga bituing pang-umaga,</p>
  <p class="sz">At nang sumigaw sa pagpuri ang lahat ng mga anak ng Diyos?</p>
  <p class="sl">
    <a id="chapter38_verse8"></a>
    <b>
      <sup>8 </sup>
    </b>At sino ang nagharang ng mga pinto sa dagat,</p>
  <p class="sz">Na nagsimulang humugos na gaya ng pagsambulat mula sa bahay-bata;</p>
  <p class="sl">
    <a id="chapter38_verse9"></a>
    <b>
      <sup>9 </sup>
    </b>Nang ilagay ko ang ulap bilang kasuutan niyaon</p>
  <p class="sz">At ang makapal na karimlan bilang pambilot na tali niyaon,</p>
  <p class="sl">
    <a id="chapter38_verse10"></a>
    <b>
      <sup>10 </sup>
    </b>At itinatag ko roon ang aking tuntunin</p>
  <p class="sz">At naglagay ako ng halang at mga pinto,</p>
  <p class="sl">
    <a id="chapter38_verse11"></a>
    <b>
      <sup>11 </sup>
    </b>At sinabi ko, ‘Hanggang dito ka makararating, at hindi na lalagpas pa;</p>
  <p class="sz">At dito ang hangganan ng iyong mga palalong alon’?</p>
  <p class="sl">
    <a id="chapter38_verse12"></a>
    <b>
      <sup>12 </sup>
    </b>Inutusan mo ba ang umaga mula nang iyong mga araw?</p>
  <p class="sz">Ipinaalam mo ba sa bukang-liwayway ang kaniyang dako,</p>
  <p class="sl">
    <a id="chapter38_verse13"></a>
    <b>
      <sup>13 </sup>
    </b>Upang humawak sa mga dulo ng lupa,</p>
  <p class="sz">At sa gayon ay maipagpag mula roon ang mga balakyot?</p>
  <p class="sl">
    <a id="chapter38_verse14"></a>
    <b>
      <sup>14 </sup>
    </b>Ito ay nagbabagong tulad ng luwad sa ilalim ng pantatak,</p>
  <p class="sz">At ang mga bagay ay lumalagay sa kanilang dako gaya ng sa damit.</p>
  <p class="sl">
    <a id="chapter38_verse15"></a>
    <b>
      <sup>15 </sup>
    </b>At ipinagkakait sa mga balakyot ang liwanag nila,</p>
  <p class="sz">At ang mataas na bisig ay nababali.</p>
  <p class="sl">
    <a id="chapter38_verse16"></a>
    <b>
      <sup>16 </sup>
    </b>Nakaparoon ka ba sa mga bukal ng dagat,</p>
  <p class="sz">O sa paghahanap sa matubig na kalaliman ay nakalibot ka ba?</p>
  <p class="sl">
    <a id="chapter38_verse17"></a>
    <b>
      <sup>17 </sup>
    </b>Nalantad ba sa iyo ang mga pintuang-daan ng kamatayan,</p>
  <p class="sz">O nakikita mo ba ang mga pintuang-daan ng matinding karimlan?</p>
  <p class="sl">
    <a id="page847"></a>
    <a id="chapter38_verse18"></a>
    <b>
      <sup>18 </sup>
    </b>Napag-isipan mo ba nang may katalinuhan ang malalawak na dako ng lupa?</p>
  <p class="sz">Sabihin mo, kung nalalaman mong lahat.</p>
  <p class="sl">
    <a id="chapter38_verse19"></a>
    <b>
      <sup>19 </sup>
    </b>Nasaan nga ang daan patungo sa tinatahanan ng liwanag?</p>
  <p class="sz">Kung tungkol sa kadiliman, nasaan nga ang dako nito,</p>
  <p class="sl">
    <a id="chapter38_verse20"></a>
    <b>
      <sup>20 </sup>
    </b>Upang iyon ay madala mo sa hangganan nito</p>
  <p class="sz">At upang maunawaan mo ang mga landas patungo sa bahay nito?</p>
  <p class="sl">
    <a id="chapter38_verse21"></a>
    <b>
      <sup>21 </sup>
    </b>Nalalaman mo ba dahil nang panahong iyon ay ipinanganganak ka,</p>
  <p class="sz">At dahil ang bilang ng iyong mga araw ay marami?</p>
  <p class="sl">
    <a id="chapter38_verse22"></a>
    <b>
      <sup>22 </sup>
    </b>Nakapasok ka na ba sa mga imbakan ng niyebe,</p>
  <p class="sz">O nakikita mo ba maging ang mga imbakan ng graniso,</p>
  <p class="sl">
    <a id="chapter38_verse23"></a>
    <b>
      <sup>23 </sup>
    </b>Na pinipigilan ko para sa panahon ng kabagabagan,</p>
  <p class="sz">Para sa araw ng labanan at digmaan?</p>
  <p class="sl">
    <a id="chapter38_verse24"></a>
    <b>
      <sup>24 </sup>
    </b>Saan nga dumaraan ang liwanag kapag iyon ay nangangalat,</p>
  <p class="sz">At ang hanging silangan kapag lumalaganap sa ibabaw ng lupa?</p>
  <p class="sl">
    <a id="chapter38_verse25"></a>
    <b>
      <sup>25 </sup>
    </b>Sino ang humukay ng lagusan para sa baha</p>
  <p class="sz">At ng daan para sa makulog na kaulapang-bagyo,</p>
  <p class="sl">
    <a id="chapter38_verse26"></a>
    <b>
      <sup>26 </sup>
    </b>Upang magpaulan sa lupain na walang tao,</p>
  <p class="sz">Sa ilang na walang makalupang tao,</p>
  <p class="sl">
    <a id="chapter38_verse27"></a>
    <b>
      <sup>27 </sup>
    </b>Upang bigyang-kasiyahan ang mga dakong binabagyo at tiwangwang</p>
  <p class="sz">At upang patubuin ang sibol ng damo?</p>
  <p class="sl">
    <a id="chapter38_verse28"></a>
    <b>
      <sup>28 </sup>
    </b>May ama ba ang ulan,</p>
  <p class="sz">O sino ang nagsilang sa mga patak ng hamog?</p>
  <p class="sl">
    <a id="chapter38_verse29"></a>
    <b>
      <sup>29 </sup>
    </b>Sa kaninong tiyan nga lumalabas ang yelo,</p>
  <p class="sz">At kung tungkol sa nagyelong hamog mula sa langit, sino nga ang nanganganak nito?</p>
  <p class="sl">
    <a id="chapter38_verse30"></a>
    <b>
      <sup>30 </sup>
    </b>Ang mismong tubig ay waring nagtatago sa bato,</p>
  <p class="sz">At ang ibabaw ng matubig na kalaliman ay namumuo.</p>
  <p class="sl">
    <a id="chapter38_verse31"></a>
    <b>
      <sup>31 </sup>
    </b>Maitatali mo bang mahigpit ang mga bigkis ng konstelasyon ng Kima,</p>
  <p class="sz">O makakalag mo ba ang mga panali ng konstelasyon ng Kesil?</p>
  <p class="sl">
    <a id="chapter38_verse32"></a>
    <b>
      <sup>32 </sup>
    </b>Mailalabas mo ba ang konstelasyon ng Mazarot sa takdang panahon niyaon?</p>
  <p class="sz">At kung tungkol sa konstelasyon ng Ash kasama ng mga anak nito, mapapatnubayan mo ba ang mga iyon?</p>
  <p class="sl">
    <a id="chapter38_verse33"></a>
    <b>
      <sup>33 </sup>
    </b>Nalalaman mo ba ang mga batas ng langit,</p>
  <p class="sz">O maitatatag mo ba ang awtoridad nito sa lupa?</p>
  <p class="sl">
    <a id="chapter38_verse34"></a>
    <b>
      <sup>34 </sup>
    </b>Mailalakas mo ba ang iyong tinig hanggang sa ulap,</p>
  <p class="sz">Upang matakpan ka ng daluyong ng tubig?</p>
  <p class="sl">
    <a id="chapter38_verse35"></a>
    <b>
      <sup>35 </sup>
    </b>Makapagsusugo ka ba ng mga kidlat upang yumaon sila</p>
  <p class="sz">At magsabi sa iyo, ‘Narito kami!’?</p>
  <p class="sl">
    <a id="chapter38_verse36"></a>
    <b>
      <sup>36 </sup>
    </b>Sino ang naglagay ng karunungan sa mga suson ng ulap,</p>
  <p class="sz">O sino ang nagbigay ng pagkaunawa sa kababalaghan sa kalangitan?</p>
  <p class="sl">
    <a id="chapter38_verse37"></a>
    <b>
      <sup>37 </sup>
    </b>Sino ang may-kawastuang makabibilang ng mga ulap nang may karunungan,</p>
  <p class="sz">O ang mga pantubig na <a id="page848"></a>banga sa langit—sino ang makapagtatagilid ng mga iyon,</p>
  <p class="sl">
    <a id="chapter38_verse38"></a>
    <b>
      <sup>38 </sup>
    </b>Kapag ang alabok ay bumubuhos na waring isang binubong masa,</p>
  <p class="sz">At ang mga kimpal ng lupa ay nagkakadikit-dikit?</p>
  <p class="sl">
    <a id="chapter38_verse39"></a>
    <b>
      <sup>39 </sup>
    </b>Makapangangaso ka ba ng huli para sa leon</p>
  <p class="sz">At mabibigyang-kasiyahan mo ba ang matinding gutom ng mga batang leon,</p>
  <p class="sl">
    <a id="chapter38_verse40"></a>
    <b>
      <sup>40 </sup>
    </b>Kapag nag-aabang sila sa mga taguang dako,</p>
  <p class="sz">O nananatiling nakahiga sa kublihan para sa pagtambang?</p>
  <p class="sl">
    <a id="chapter38_verse41"></a>
    <b>
      <sup>41 </sup>
    </b>Sino ang naghahanda para sa uwak ng pagkain nito</p>
  <p class="sz">Kapag ang mga inakáy nito ay humihingi ng tulong sa Diyos,</p>
  <p class="sz">Kapag gumagala ang mga ito dahil walang makain?</p>
</div>