<div>
  <p class="w_biblebookname">Job</p>
  <p class="sl">
    <a id="chapter7"></a>
    <a id="chapter7_verse1"></a>
    <span class="w_ch">
      <b>7 </b>
    </span>“Hindi ba may sapilitang pagpapagal para sa taong mortal sa lupa,</p>
  <p class="sz">At hindi ba ang kaniyang mga araw ay tulad ng mga araw ng isang upahang trabahador?</p>
  <p class="sl">
    <a id="chapter7_verse2"></a>
    <b>
      <sup>2 </sup>
    </b>Tulad ng isang alipin ay masidhi niyang ninanasa ang lilim,</p>
  <p class="sz">At tulad ng isang upahang trabahador ay hinihintay niya ang kaniyang kabayaran.</p>
  <p class="sl">
    <a id="chapter7_verse3"></a>
    <b>
      <sup>3 </sup>
    </b>Sa gayon ay pinagmay-ari ako ng mga walang-kabuluhang buwang lunar,</p>
  <p class="sz">At binilangan nila ako ng mga gabing mabagabag.</p>
  <p class="sl">
    <a id="chapter7_verse4"></a>
    <b>
      <sup>4 </sup>
    </b>Kapag nakahiga na ako ay sinasabi ko rin, ‘Kailan ako babangon?’</p>
  <p class="sz">At kapag ang gabi ay nakaabot na sa kasukdulan nito, ako rin ay nalilipos ng pagkabalisa hanggang sa pagbubukang-liwayway.</p>
  <p class="sl">
    <a id="chapter7_verse5"></a>
    <b>
      <sup>5 </sup>
    </b>Ang aking laman ay naramtan ng mga uod at ng mga limpak ng alabok;</p>
  <p class="sz">Ang balat ko ay naglangib at nalulusaw.</p>
  <p class="sl">
    <a id="chapter7_verse6"></a>
    <b>
      <sup>6 </sup>
    </b>Ang mga araw ko ay naging mas matulin kaysa sa lansadera ng manghahabi,</p>
  <p class="sz">At ang mga iyon ay nagwawakas sa kawalang-pag-asa.</p>
  <p class="sl">
    <a id="chapter7_verse7"></a>
    <b>
      <sup>7 </sup>
    </b>Alalahanin na ang aking buhay ay hangin;</p>
  <p class="sz">Na ang aking mata ay hindi na muling makakakita ng mabuti.</p>
  <p class="sl">
    <a id="chapter7_verse8"></a>
    <b>
      <sup>8 </sup>
    </b>Ang mata niya na nakakakita sa akin ay hindi ako mamamasdan;</p>
  <p class="sz">Ang iyong mga mata ay sasaakin, ngunit ako ay wala na.</p>
  <p class="sl">
    <a id="chapter7_verse9"></a>
    <b>
      <sup>9 </sup>
    </b>Ang ulap nga ay napapawi at umaalis;</p>
  <p class="sz">Kaya siyang bumababa sa Sheol ay hindi aahon.</p>
  <p class="sl">
    <a id="chapter7_verse10"></a>
    <b>
      <sup>10 </sup>
    </b>Hindi na siya babalik pa sa kaniyang bahay,</p>
  <p class="sz">At hindi na siya kikilalanin pa ng kaniyang dako.</p>
  <p class="sl">
    <a id="chapter7_verse11"></a>
    <b>
      <sup>11 </sup>
    </b>Ako rin, hindi ko pipigilan ang aking bibig.</p>
  <p class="sz">Ako ay magsasalita sa kabagabagan ng aking espiritu;</p>
  <p class="sz">Ako ay mababahala dahil sa kapaitan ng aking kaluluwa!</p>
  <p class="sl">
    <a id="chapter7_verse12"></a>
    <b>
      <sup>12 </sup>
    </b>Ako ba ay isang dagat o isang dambuhalang hayop-dagat,</p>
  <p class="sz">Anupat kailangan mong maglagay ng bantay sa akin?</p>
  <p class="sl">
    <a id="chapter7_verse13"></a>
    <b>
      <sup>13 </sup>
    </b>Nang sabihin ko, ‘Aaliwin ako ng aking kama,</p>
  <p class="sz">Tutulungan ako ng aking higaan na pasanin ang aking pagkabahala,’</p>
  <p class="sl">
    <a id="page803"></a>
    <a id="chapter7_verse14"></a>
    <b>
      <sup>14 </sup>
    </b>Sinindak mo pa man din ako ng mga panaginip,</p>
  <p class="sz">At sa mga pangitain ay ginugulat mo ako sa pagkatakot,</p>
  <p class="sl">
    <a id="chapter7_verse15"></a>
    <b>
      <sup>15 </sup>
    </b>Kung kaya pinipili ng aking kaluluwa ang pangangapos ng hininga,</p>
  <p class="sz">Ang kamatayan sa halip na ang aking mga buto.</p>
  <p class="sl">
    <a id="chapter7_verse16"></a>
    <b>
      <sup>16 </sup>
    </b>Itinakwil ko iyon; hanggang sa panahong walang takda ay hindi ako mabubuhay.</p>
  <p class="sz">Lubayan mo ako, sapagkat ang aking mga araw ay isang singaw.</p>
  <p class="sl">
    <a id="chapter7_verse17"></a>
    <b>
      <sup>17 </sup>
    </b>Ano ang taong mortal anupat aarugain mo siya,</p>
  <p class="sz">At na itutuon mo ang iyong puso sa kaniya,</p>
  <p class="sl">
    <a id="chapter7_verse18"></a>
    <b>
      <sup>18 </sup>
    </b>At na papansinin mo siya tuwing umaga,</p>
  <p class="sz">Anupat sa bawat sandali ay susubukin mo siya?</p>
  <p class="sl">
    <a id="chapter7_verse19"></a>
    <b>
      <sup>19 </sup>
    </b>Bakit hindi mo alisin sa akin ang iyong pagkakatitig,</p>
  <p class="sz">Ni pabayaan man ako hanggang sa malulon ko ang aking laway?</p>
  <p class="sl">
    <a id="chapter7_verse20"></a>
    <b>
      <sup>20 </sup>
    </b>Kung ako ay nagkasala, ano ang magagawa ko laban sa iyo, ang Tagapagmasid ng sangkatauhan?</p>
  <p class="sz">Bakit mo nga ako inilagay na tudlaan mo, anupat ako ay naging pasanin sa iyo?</p>
  <p class="sl">
    <a id="chapter7_verse21"></a>
    <b>
      <sup>21 </sup>
    </b>At bakit hindi mo pinagpapaumanhinan ang aking pagsalansang</p>
  <p class="sz">At pinalalampas ang aking kamalian?</p>
  <p class="sp">Sapagkat ngayon ay hihiga ako sa alabok;</p>
  <p class="sz">At tiyak na hahanapin mo ako, at ako ay wala na.”</p>
</div>