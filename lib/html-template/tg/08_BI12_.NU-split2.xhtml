<div>
  <p class="w_biblebookname">Bilang</p>
  <p class="sb">
    <a id="chapter2"></a>
    <a id="chapter2_verse1"></a>
    <span class="w_ch">
      <b>2 </b>
    </span>At nagsalita si Jehova kay Moises at kay Aaron, na sinasabi: <a id="chapter2_verse2"></a><b><sup>2 </sup></b>“Ang mga anak ni Israel ay magkakampo, bawat lalaki ay sa tabi ng kaniyang tatlong-tribong pangkat, sa tabi ng mga tanda para sa sambahayan ng kanilang mga ama. Magkakampo sila sa palibot sa harap ng tolda ng kapisanan.</p>
  <p class="sb">
    <a id="chapter2_verse3"></a>
    <b>
      <sup>3 </sup>
    </b>“At yaong mga magkakampo sa gawing silangan sa dakong sikatan ng araw ay ang tatlong-tribong pangkat ng kampo ni Juda sa kanilang mga hukbo, at ang pinuno sa mga anak ni Juda ay si Nason na anak ni Aminadab. <a id="chapter2_verse4"></a><b><sup>4 </sup></b>At ang kaniyang hukbo at ang mga rehistrado sa kanila ay pitumpu’t apat na libo anim na raan. <a id="chapter2_verse5"></a><b><sup>5 </sup></b>At yaong mga magkakampo sa tabi niya ay ang tribo ni Isacar, at ang pinuno sa mga anak ni Isacar ay si Netanel na anak ni Zuar. <a id="chapter2_verse6"></a><b><sup>6 </sup></b>At ang kaniyang hukbo at ang kaniyang mga rehistrado ay limampu’t apat na libo apat na raan. <a id="chapter2_verse7"></a><b><sup>7 </sup></b>At ang tribo ni Zebulon; at ang pinuno sa mga anak ni Zebulon ay si Eliab na anak ni Helon. <a id="chapter2_verse8"></a><b><sup>8 </sup></b>At ang kaniyang hukbo <a id="page218"></a>at ang kaniyang mga rehistrado ay limampu’t pitong libo apat na raan.</p>
  <p class="sb">
    <a id="chapter2_verse9"></a>
    <b>
      <sup>9 </sup>
    </b>“Ang lahat ng rehistrado sa kampo ni Juda ay isang daan walumpu’t anim na libo apat na raan sa kanilang mga hukbo. Sila ang unang yayaon.</p>
  <p class="sb">
    <a id="chapter2_verse10"></a>
    <b>
      <sup>10 </sup>
    </b>“Ang tatlong-tribong pangkat ng kampo ni Ruben ay sa dakong timog sa kanilang mga hukbo, at ang pinuno sa mga anak ni Ruben ay si Elizur na anak ni Sedeur. <a id="chapter2_verse11"></a><b><sup>11 </sup></b>At ang kaniyang hukbo at ang kaniyang mga rehistrado ay apatnapu’t anim na libo limang daan. <a id="chapter2_verse12"></a><b><sup>12 </sup></b>At yaong mga magkakampo sa tabi niya ay ang tribo ni Simeon, at ang pinuno sa mga anak ni Simeon ay si Selumiel na anak ni Zurisadai. <a id="chapter2_verse13"></a><b><sup>13 </sup></b>At ang kaniyang hukbo at ang mga rehistrado sa kanila ay limampu’t siyam na libo tatlong daan. <a id="chapter2_verse14"></a><b><sup>14 </sup></b>At ang tribo ni Gad; at ang pinuno sa mga anak ni Gad ay si Eliasap na anak ni Reuel. <a id="chapter2_verse15"></a><b><sup>15 </sup></b>At ang kaniyang hukbo at ang mga rehistrado sa kanila ay apatnapu’t limang libo anim na raan at limampu.</p>
  <p class="sb">
    <a id="chapter2_verse16"></a>
    <b>
      <sup>16 </sup>
    </b>“Ang lahat ng rehistrado sa kampo ni Ruben ay isang daan at limampu’t isang libo apat na raan at limampu sa kanilang mga hukbo, at sila ang ikalawang yayaon.</p>
  <p class="sb">
    <a id="chapter2_verse17"></a>
    <b>
      <sup>17 </sup>
    </b>“Kapag ililipat ang tolda ng kapisanan, ang kampo ng mga Levita ang mapapasagitna ng mga kampo.</p>
  <p class="sb">“Kung paano sila magkakampo, gayon sila yayaon, bawat isa ay nasa kaniyang dako, ayon sa kani-kanilang tatlong-tribong pangkat.</p>
  <p class="sb">
    <a id="chapter2_verse18"></a>
    <b>
      <sup>18 </sup>
    </b>“Ang tatlong-tribong pangkat ng kampo ni Efraim sa kanilang mga hukbo ay sa dakong kanluran, at ang pinuno sa mga anak ni Efraim ay si Elisama na anak ni Amihud. <a id="chapter2_verse19"></a><b><sup>19 </sup></b>At ang kaniyang hukbo at ang mga rehistrado sa kanila ay apatnapung libo limang daan. <a id="chapter2_verse20"></a><b><sup>20 </sup></b>At sa tabi niya ay ang tribo ni Manases, at ang pinuno sa mga anak ni Manases ay si Gamaliel na anak ni Pedazur. <a id="chapter2_verse21"></a><b><sup>21 </sup></b>At ang kaniyang hukbo at ang mga rehistrado sa kanila ay tatlumpu’t dalawang libo dalawang daan. <a id="chapter2_verse22"></a><b><sup>22 </sup></b>At ang tribo ni Benjamin; at ang pinuno sa mga anak ni Benjamin ay si Abidan na anak ni Gideoni. <a id="chapter2_verse23"></a><b><sup>23 </sup></b>At ang kaniyang hukbo at ang mga rehistrado sa kanila ay tatlumpu’t limang libo apat na raan.</p>
  <p class="sb">
    <a id="chapter2_verse24"></a>
    <b>
      <sup>24 </sup>
    </b>“Ang lahat ng rehistrado sa kampo ni Efraim ay isang daan at walong libo isang daan sa kanilang mga hukbo, at sila ang ikatlong yayaon.</p>
  <p class="sb">
    <a id="chapter2_verse25"></a>
    <b>
      <sup>25 </sup>
    </b>“Ang tatlong-tribong pangkat ng kampo ni Dan ay sa dakong hilaga sa kanilang mga hukbo, at ang pinuno sa mga anak ni Dan ay si Ahiezer na anak ni Amisadai. <a id="chapter2_verse26"></a><b><sup>26 </sup></b>At ang kaniyang hukbo at ang mga rehistrado sa kanila ay animnapu’t dalawang libo pitong daan. <a id="chapter2_verse27"></a><b><sup>27 </sup></b>At ang mga magkakampo sa tabi niya ay ang tribo ni Aser, at ang pinuno sa mga anak ni Aser ay si Pagiel na anak ni Ocran. <a id="chapter2_verse28"></a><b><sup>28 </sup></b>At ang kaniyang hukbo at ang mga rehistrado sa kanila ay apatnapu’t isang libo limang daan. <a id="chapter2_verse29"></a><b><sup>29 </sup></b>At ang tribo ni Neptali; at ang pinuno sa mga anak ni Neptali ay si Ahira na anak ni Enan. <a id="chapter2_verse30"></a><b><sup>30 </sup></b>At ang kaniyang hukbo at ang mga rehistrado sa kanila ay limampu’t tatlong libo apat na raan.</p>
  <p class="sb">
    <a id="chapter2_verse31"></a>
    <b>
      <sup>31 </sup>
    </b>“Ang lahat ng rehistrado sa kampo ni Dan ay isang daan limampu’t pitong libo anim na raan. Sila ang huling yayaon—ayon sa kani-kanilang tatlong-tribong pangkat.”</p>
  <p class="sb">
    <a id="chapter2_verse32"></a>
    <b>
      <sup>32 </sup>
    </b>Ito ang mga rehistrado sa mga anak ni Israel ayon sa sambahayan ng kanilang mga ama; <a id="page219"></a>ang lahat ng rehistrado sa mga kampo sa kanilang mga hukbo ay anim na raan at tatlong libo limang daan at limampu. <a id="chapter2_verse33"></a><b><sup>33 </sup></b>Ngunit ang mga Levita ay hindi inirehistrong kasama ng mga anak ni Israel, gaya ng iniutos ni Jehova kay Moises. <a id="chapter2_verse34"></a><b><sup>34 </sup></b>At ginawa ng mga anak ni Israel ang ayon sa lahat ng iniutos ni Jehova kay Moises. Gayon sila nagkampo sa kani-kanilang tatlong-tribong pangkat, at gayon sila yumaon, bawat isa ay sa kani-kaniyang pamilya may kinalaman sa sambahayan ng kaniyang mga ama.</p>
</div>