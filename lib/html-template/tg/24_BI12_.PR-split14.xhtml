<div>
  <p class="w_biblebookname">Kawikaan</p>
  <p class="sb">
    <a id="chapter14"></a>
    <a id="chapter14_verse1"></a>
    <span class="w_ch">
      <b>14 </b>
    </span>Ang babaing tunay na marunong ay nagpapatibay ng kaniyang bahay, ngunit ginigiba iyon ng mangmang ng sarili niyang mga kamay.</p>
  <p class="sb">
    <a id="chapter14_verse2"></a>
    <b>
      <sup>2 </sup>
    </b>Ang lumalakad sa kaniyang katuwiran ay natatakot kay Jehova, <a id="page1023"></a>ngunit ang liko sa kaniyang mga lakad ay humahamak sa Kaniya.</p>
  <p class="sb">
    <a id="chapter14_verse3"></a>
    <b>
      <sup>3 </sup>
    </b>Ang tungkod ng kapalaluan ay nasa bibig ng mangmang, ngunit ang mga labi ng marurunong ang magbabantay sa kanila.</p>
  <p class="sb">
    <a id="chapter14_verse4"></a>
    <b>
      <sup>4 </sup>
    </b>Kung saan walang mga baka ay malinis ang sabsaban, ngunit ang ani ay sagana dahil sa kalakasan ng toro.</p>
  <p class="sb">
    <a id="chapter14_verse5"></a>
    <b>
      <sup>5 </sup>
    </b>Ang saksing tapat ay yaong hindi magsisinungaling, ngunit ang bulaang saksi ay nagbubunsod ng mga kasinungalingan.</p>
  <p class="sb">
    <a id="chapter14_verse6"></a>
    <b>
      <sup>6 </sup>
    </b>Ang manunuya ay naghahangad na makasumpong ng karunungan, at wala naman; ngunit sa may-unawa ay madali ang kaalaman.</p>
  <p class="sb">
    <a id="chapter14_verse7"></a>
    <b>
      <sup>7 </sup>
    </b>Umalis ka sa harap ng taong hangal, sapagkat tiyak na wala kang mapapansing mga labi ng kaalaman.</p>
  <p class="sb">
    <a id="chapter14_verse8"></a>
    <b>
      <sup>8 </sup>
    </b>Ang karunungan ng matalino ay ang pagkaunawa sa kaniyang lakad, ngunit ang kamangmangan ng mga hangal ay panlilinlang.</p>
  <p class="sb">
    <a id="chapter14_verse9"></a>
    <b>
      <sup>9 </sup>
    </b>Mangmang yaong mga humahamak sa pagkakasala, ngunit sa gitna ng mga matuwid ay may pagkakasundo.</p>
  <p class="sb">
    <a id="chapter14_verse10"></a>
    <b>
      <sup>10 </sup>
    </b>Nababatid ng puso ang kapaitan ng kaluluwa ng isa, at sa pagsasaya nito ay walang ibang taong manghihimasok.</p>
  <p class="sb">
    <a id="chapter14_verse11"></a>
    <b>
      <sup>11 </sup>
    </b>Ang bahay ng mga taong balakyot ay wawasakin, ngunit ang tolda ng mga matuwid ay uunlad.</p>
  <p class="sb">
    <a id="chapter14_verse12"></a>
    <b>
      <sup>12 </sup>
    </b>May daan na matuwid sa harap ng isang tao, ngunit ang mga daan ng kamatayan ang huling wakas nito.</p>
  <p class="sb">
    <a id="chapter14_verse13"></a>
    <b>
      <sup>13 </sup>
    </b>Maging sa pagtawa man ay maaaring nasasaktan ang puso; at sa pamimighati nauuwi ang pagsasaya.</p>
  <p class="sb">
    <a id="chapter14_verse14"></a>
    <b>
      <sup>14 </sup>
    </b>Ang isa na may pusong walang pananampalataya ay masisiyahan sa mga bunga ng kaniyang sariling mga lakad, ngunit ang mabuting tao ay sa mga bunga ng kaniyang mga pakikitungo.</p>
  <p class="sb">
    <a id="chapter14_verse15"></a>
    <b>
      <sup>15 </sup>
    </b>Ang sinumang walang-karanasan ay nananampalataya sa bawat salita, ngunit pinag-iisipan ng matalino ang kaniyang mga hakbang.</p>
  <p class="sb">
    <a id="chapter14_verse16"></a>
    <b>
      <sup>16 </sup>
    </b>Ang marunong ay natatakot at lumalayo sa kasamaan, ngunit ang hangal ay napopoot at may tiwala sa sarili.</p>
  <p class="sb">
    <a id="chapter14_verse17"></a>
    <b>
      <sup>17 </sup>
    </b>Siyang madaling magalit ay gagawa ng kamangmangan, ngunit ang taong may kakayahang mag-isip ay kinapopootan.</p>
  <p class="sb">
    <a id="chapter14_verse18"></a>
    <b>
      <sup>18 </sup>
    </b>Ang mga walang-karanasan ay tiyak na magmamay-ari ng kamangmangan, ngunit ang matatalino ay magpuputong ng kaalaman.</p>
  <p class="sb">
    <a id="chapter14_verse19"></a>
    <b>
      <sup>19 </sup>
    </b>Ang masasamang tao ay kailangang yumukod sa harap ng mabubuti, at ang mga taong balakyot sa mga pintuang-daan ng matuwid.</p>
  <p class="sb">
    <a id="chapter14_verse20"></a>
    <b>
      <sup>20 </sup>
    </b>Ang dukha ay tudlaan ng pagkapoot maging ng kaniyang kapuwa, ngunit marami ang mga kaibigan ng taong mayaman.</p>
  <p class="sb">
    <a id="chapter14_verse21"></a>
    <b>
      <sup>21 </sup>
    </b>Ang humahamak sa kaniyang kapuwa ay nagkakasala, ngunit maligaya siya na nagpapakita ng lingap sa mga napipighati.</p>
  <p class="sb">
    <a id="chapter14_verse22"></a>
    <b>
      <sup>22 </sup>
    </b>Hindi ba magkakaligaw-ligaw yaong mga kumakatha ng kapinsalaan? Ngunit naroon ang maibiging-kabaitan at katapatan sa mga kumakatha ng mabuti.</p>
  <p class="sb">
    <a id="chapter14_verse23"></a>
    <b>
      <sup>23 </sup>
    </b>Sa bawat uri ng pagpapagal ay may kapakinabangan, ngunit ang salita lamang ng mga labi ay humahantong sa kakapusan.</p>
  <p class="sb">
    <a id="chapter14_verse24"></a>
    <b>
      <sup>24 </sup>
    </b>Ang korona ng marurunong ay ang kanilang kayamanan; <a id="page1024"></a>ang kamangmangan ng mga hangal ay kamangmangan.</p>
  <p class="sb">
    <a id="chapter14_verse25"></a>
    <b>
      <sup>25 </sup>
    </b>Ang tapat na saksi ay nagliligtas ng mga kaluluwa, ngunit ang mapanlinlang ay nagbubunsod ng mga kasinungalingan.</p>
  <p class="sb">
    <a id="chapter14_verse26"></a>
    <b>
      <sup>26 </sup>
    </b>Sa pagkatakot kay Jehova ay may matibay na pagtitiwala, at ang kaniyang mga anak ay magkakaroon ng kanlungan.</p>
  <p class="sb">
    <a id="chapter14_verse27"></a>
    <b>
      <sup>27 </sup>
    </b>Ang pagkatakot kay Jehova ay balon ng buhay, upang maglayo mula sa mga silo ng kamatayan.</p>
  <p class="sb">
    <a id="chapter14_verse28"></a>
    <b>
      <sup>28 </sup>
    </b>Sa karamihan ng mga tao ay may kagayakan ang hari, ngunit ang kakulangan ng populasyon ang ikinababagsak ng mataas na opisyal.</p>
  <p class="sb">
    <a id="chapter14_verse29"></a>
    <b>
      <sup>29 </sup>
    </b>Siyang mabagal sa pagkagalit ay sagana sa kaunawaan, ngunit ang walang pagtitimpi ay nagtatanyag ng kamangmangan.</p>
  <p class="sb">
    <a id="chapter14_verse30"></a>
    <b>
      <sup>30 </sup>
    </b>Ang pusong mahinahon ay buhay ng katawan, ngunit ang paninibugho ay kabulukan ng mga buto.</p>
  <p class="sb">
    <a id="chapter14_verse31"></a>
    <b>
      <sup>31 </sup>
    </b>Siyang nandaraya sa maralita ay dumudusta sa kaniyang Maylikha, ngunit ang nagpapakita ng lingap sa dukha ay lumuluwalhati sa Kaniya.</p>
  <p class="sb">
    <a id="chapter14_verse32"></a>
    <b>
      <sup>32 </sup>
    </b>Dahil sa kaniyang kasamaan ay ilulugmok ang balakyot, ngunit ang matuwid ay makasusumpong ng kanlungan sa kaniyang katapatan.</p>
  <p class="sb">
    <a id="chapter14_verse33"></a>
    <b>
      <sup>33 </sup>
    </b>Sa puso ng isa na may-unawa ay nagpapahinga ang karunungan, at sa gitna ng mga hangal ay nahahayag ito.</p>
  <p class="sb">
    <a id="chapter14_verse34"></a>
    <b>
      <sup>34 </sup>
    </b>Katuwiran ang nagtatanyag sa isang bansa, ngunit ang kasalanan ay kahiya-hiya sa mga liping pambansa.</p>
  <p class="sb">
    <a id="chapter14_verse35"></a>
    <b>
      <sup>35 </sup>
    </b>Ang kaluguran ng hari ay nasa lingkod na kumikilos nang may kaunawaan, ngunit ang kaniyang poot ay ukol sa kaniya na gumagawi nang kahiya-hiya.</p>
</div>