<div>
  <p class="w_biblebookname">Awit</p>
  <p class="sw">Para sa tagapangasiwa. Ni David. Isang awitin.</p>
  <p class="sl">
    <a id="chapter139"></a>
    <a id="chapter139_verse1"></a>
    <span class="w_ch">
      <b>139 </b>
    </span>O Jehova, siniyasat mo ako, at kilala mo ako.</p>
  <p class="sl">
    <a id="chapter139_verse2"></a>
    <b>
      <sup>2 </sup>
    </b>Nalalaman mo rin ang aking pag-upo at ang aking pagtayo.<a id="page997"></a></p>
  <p class="sz">Isinaalang-alang mo ang aking kaisipan mula sa malayo.</p>
  <p class="sl">
    <a id="chapter139_verse3"></a>
    <b>
      <sup>3 </sup>
    </b>Ang aking paglalakbay at ang aking paghigang nakaunat ay sinukat mo,</p>
  <p class="sz">At naging pamilyar ka sa lahat nga ng aking mga lakad.</p>
  <p class="sl">
    <a id="chapter139_verse4"></a>
    <b>
      <sup>4 </sup>
    </b>Sapagkat wala pa mang salita sa aking dila,</p>
  <p class="sz">Ngunit, narito! O Jehova, alam mo nang lahat iyon.</p>
  <p class="sl">
    <a id="chapter139_verse5"></a>
    <b>
      <sup>5 </sup>
    </b>Sa likuran at sa harap, kinubkob mo ako;</p>
  <p class="sz">At ipinatong mo sa akin ang iyong kamay.</p>
  <p class="sb">
    <a id="chapter139_verse6"></a>
    <b>
      <sup>6 </sup>
    </b>Ang gayong kaalaman ay lubhang kamangha-mangha para sa akin.</p>
  <p class="sz">Napakataas niyaon anupat hindi ko maabot.</p>
  <p class="sl">
    <a id="chapter139_verse7"></a>
    <b>
      <sup>7 </sup>
    </b>Saan ako makaparoroon mula sa iyong espiritu,</p>
  <p class="sz">At saan ako makatatakbo mula sa iyong mukha?</p>
  <p class="sl">
    <a id="chapter139_verse8"></a>
    <b>
      <sup>8 </sup>
    </b>Kung aakyat ako sa langit, naroon ka;</p>
  <p class="sz">At kung ilalatag ko ang aking higaan sa Sheol, narito! ikaw ay doroon.</p>
  <p class="sl">
    <a id="chapter139_verse9"></a>
    <b>
      <sup>9 </sup>
    </b>Kung kukunin ko ang mga pakpak ng bukang-liwayway,</p>
  <p class="sz">Upang makatahan ako sa kalayu-layuang dagat,</p>
  <p class="sl">
    <a id="chapter139_verse10"></a>
    <b>
      <sup>10 </sup>
    </b>Doon din ay papatnubayan ako ng iyong kamay</p>
  <p class="sz">At ang iyong kanang kamay ay hahawak sa akin.</p>
  <p class="sl">
    <a id="chapter139_verse11"></a>
    <b>
      <sup>11 </sup>
    </b>At kung sasabihin ko: “Tiyak na mabilis akong aagawin ng kadiliman!”</p>
  <p class="sz">Ang gabi nga ay magiging liwanag sa palibot ko.</p>
  <p class="sl">
    <a id="chapter139_verse12"></a>
    <b>
      <sup>12 </sup>
    </b>Maging ang kadiliman ay hindi magiging napakadilim sa iyo,</p>
  <p class="sz">Kundi ang gabi ay magliliwanag na gaya ng araw;</p>
  <p class="sz">Ang kadiliman ay para na ring liwanag.</p>
  <p class="sl">
    <a id="chapter139_verse13"></a>
    <b>
      <sup>13 </sup>
    </b>Sapagkat ikaw mismo ang gumawa ng aking mga bato;</p>
  <p class="sz">Iningatan mo akong natatabingan sa tiyan ng aking ina.</p>
  <p class="sl">
    <a id="chapter139_verse14"></a>
    <b>
      <sup>14 </sup>
    </b>Pupurihin kita sapagkat sa kakila-kilabot na paraan ay kamangha-mangha ang pagkakagawa sa akin.</p>
  <p class="sz">Ang iyong mga gawa ay kamangha-mangha,</p>
  <p class="sz">Gaya ng lubos na nababatid ng aking kaluluwa.</p>
  <p class="sl">
    <a id="chapter139_verse15"></a>
    <b>
      <sup>15 </sup>
    </b>Ang aking mga buto ay hindi nakubli sa iyo</p>
  <p class="sz">Nang ako ay ginawa sa lihim,</p>
  <p class="sz">Nang ako ay hinabi sa pinakamabababang bahagi ng lupa.</p>
  <p class="sl">
    <a id="chapter139_verse16"></a>
    <b>
      <sup>16 </sup>
    </b>Nakita ng iyong mga mata maging ang aking pagkabinhi,</p>
  <p class="sz">At sa iyong aklat ay nakatala ang lahat ng bahagi nito,</p>
  <p class="sp">Tungkol sa mga araw nang bigyang-anyo ang mga iyon</p>
  <p class="sz">At wala pa ni isa man sa kanila.</p>
  <p class="sl">
    <a id="chapter139_verse17"></a>
    <b>
      <sup>17 </sup>
    </b>Kaya sa akin ay pagkahala-halaga ng iyong mga kaisipan!</p>
  <p class="sz">O Diyos, pagkarami-rami ng hustong kabuuan ng mga iyon!</p>
  <p class="sl">
    <a id="chapter139_verse18"></a>
    <b>
      <sup>18 </sup>
    </b>Kung susubukan kong bilangin, ang mga iyon ay mas marami pa kaysa sa mga butil ng buhangin.</p>
  <p class="sz">Nagising ako, at kasama pa rin kita.</p>
  <p class="sl">
    <a id="chapter139_verse19"></a>
    <b>
      <sup>19 </sup>
    </b>O kung pinatay mo na sana ang balakyot, O Diyos!</p>
  <p class="sz">Kung magkagayon ay tiyak na hihiwalay sa akin ang mga taong may pagkakasala sa dugo,</p>
  <p class="sl">
    <a id="chapter139_verse20"></a>
    <b>
      <sup>20 </sup>
    </b>Na nagsasabi ng mga bagay tungkol sa iyo ayon sa kanilang kaisipan;<a id="page998"></a></p>
  <p class="sz">Ginagamit nila ang iyong pangalan sa walang-kabuluhang paraan—ng iyong mga kalaban.</p>
  <p class="sl">
    <a id="chapter139_verse21"></a>
    <b>
      <sup>21 </sup>
    </b>Hindi ko ba kinapopootan yaong mga masidhing napopoot sa iyo, O Jehova,</p>
  <p class="sz">At hindi ba ako naririmarim sa mga sumasalansang sa iyo?</p>
  <p class="sl">
    <a id="chapter139_verse22"></a>
    <b>
      <sup>22 </sup>
    </b>Napopoot ako sa kanila taglay ang ganap na pagkapoot.</p>
  <p class="sz">Sila ay naging tunay na mga kaaway ko.</p>
  <p class="sl">
    <a id="chapter139_verse23"></a>
    <b>
      <sup>23 </sup>
    </b>Siyasatin mo ako, O Diyos, at kilalanin mo ang aking puso.</p>
  <p class="sz">Suriin mo ako, at alamin mo ang aking mga nakababalisang kaisipan,</p>
  <p class="sl">
    <a id="chapter139_verse24"></a>
    <b>
      <sup>24 </sup>
    </b>At tingnan mo kung sa akin ay may anumang nakasasakit na lakad,</p>
  <p class="sz">At patnubayan mo ako sa daan ng panahong walang takda.</p>
</div>