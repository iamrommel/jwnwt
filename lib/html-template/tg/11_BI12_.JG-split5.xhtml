<div>
  <p class="w_biblebookname">Hukom</p>
  <p class="sb">
    <a id="chapter5"></a>
    <a id="chapter5_verse1"></a>
    <span class="w_ch">
      <b>5 </b>
    </span>At nang araw na iyon ay umawit si Debora na kasama si Barak na anak ni Abinoam, na sinasabi:</p>
  <p class="sl">
    <a id="chapter5_verse2"></a>
    <b>
      <sup>2 </sup>
    </b>“Dahil sa paglulugay ng buhok sa Israel sa pakikipagdigma,</p>
  <p class="sz">Dahil sa pagkukusang-loob ng bayan,</p>
  <p class="sz">Pagpalain ninyo si Jehova.</p>
  <p class="sl">
    <a id="chapter5_verse3"></a>
    <b>
      <sup>3 </sup>
    </b>Dinggin ninyong mga hari; makinig kayong matataas na opisyal:</p>
  <p class="sz">Ako, oo, ako ay aawit kay Jehova.</p>
  <p class="sz">Aawit ako ng papuri kay Jehova, na Diyos ng Israel.</p>
  <p class="sl">
    <a id="chapter5_verse4"></a>
    <b>
      <sup>4 </sup>
    </b>Jehova, sa pagyaon mo mula sa Seir,</p>
  <p class="sz">Sa paghayo mo mula sa bukid ng Edom,</p>
  <p class="sp">Ang lupa ay umuga, ang langit din naman ay pumatak,</p>
  <p class="sz">Ang mga ulap din naman ay nagpatak ng tubig.</p>
  <p class="sl">
    <a id="page393"></a>
    <a id="chapter5_verse5"></a>
    <b>
      <sup>5 </sup>
    </b>Ang mga bundok ay umagos mula sa harap ni Jehova,</p>
  <p class="sz">Itong Sinai mula sa harap ni Jehova, na Diyos ng Israel.</p>
  <p class="sl">
    <a id="chapter5_verse6"></a>
    <b>
      <sup>6 </sup>
    </b>Nang mga araw ni Samgar na anak ni Anat,</p>
  <p class="sz">Nang mga araw ni Jael, sa mga landas ay walang dumaraan,</p>
  <p class="sz">At ang mga manlalakbay sa mga daan ay naglalakbay sa mga landas na pasikut-sikot.</p>
  <p class="sl">
    <a id="chapter5_verse7"></a>
    <b>
      <sup>7 </sup>
    </b>Ang mga nananahanan sa lantad na lupain ay naglaho, sa Israel ay naglaho sila,</p>
  <p class="sz">Hanggang sa ako, si Debora, ay bumangon,</p>
  <p class="sz">Hanggang sa ako ay bumangon bilang isang ina sa Israel.</p>
  <p class="sl">
    <a id="chapter5_verse8"></a>
    <b>
      <sup>8 </sup>
    </b>Pumili sila ng mga bagong diyos.</p>
  <p class="sz">Noon nagkaroon ng digmaan sa mga pintuang-daan.</p>
  <p class="sp">Ang isang kalasag ay hindi makita, ni ang isang sibat,</p>
  <p class="sz">Sa apatnapung libo sa Israel.</p>
  <p class="sl">
    <a id="chapter5_verse9"></a>
    <b>
      <sup>9 </sup>
    </b>Ang aking puso ay para sa mga kumandante ng Israel,</p>
  <p class="sz">Na mga nagkusang-loob sa gitna ng bayan.</p>
  <p class="sz">Pagpalain ninyo si Jehova.</p>
  <p class="sl">
    <a id="chapter5_verse10"></a>
    <b>
      <sup>10 </sup>
    </b>Kayong mga nakasakay sa manilaw-nilaw na pulang mga asnong babae,</p>
  <p class="sz">Kayong mga nakaupo sa mararangyang alpombra,</p>
  <p class="sp">At kayong mga naglalakad sa daan,</p>
  <p class="sz">Pag-isipan ninyo!</p>
  <p class="sl">
    <a id="chapter5_verse11"></a>
    <b>
      <sup>11 </sup>
    </b>Ang ilan sa mga tinig ng mga tagapamahagi ng tubig sa gitna ng mga dakong igiban ng tubig,</p>
  <p class="sz">Doon ay isinalaysay nila ang matuwid na mga gawa ni Jehova,</p>
  <p class="sp">Ang matuwid na mga gawa ng kaniyang mga nananahanan sa lantad na lupain sa Israel.</p>
  <p class="sz">Noon lumusong sa mga pintuang-daan ang bayan ni Jehova.</p>
  <p class="sl">
    <a id="chapter5_verse12"></a>
    <b>
      <sup>12 </sup>
    </b>Gumising ka, gumising ka, O Debora;</p>
  <p class="sz">Gumising ka, gumising ka, bumigkas ka ng isang awit!</p>
  <p class="sz">Tumindig ka, Barak, at dalhin mo ang iyong mga bihag, ikaw na anak ni Abinoam!</p>
  <p class="sl">
    <a id="chapter5_verse13"></a>
    <b>
      <sup>13 </sup>
    </b>Noon bumaba sa mga taong mariringal ang mga nakaligtas;</p>
  <p class="sz">Ang bayan ni Jehova ay bumaba sa akin laban sa mga makapangyarihan.</p>
  <p class="sl">
    <a id="chapter5_verse14"></a>
    <b>
      <sup>14 </sup>
    </b>Mula sa Efraim ang kanilang pinanggalingan sa mababang kapatagan,</p>
  <p class="sz">Kasama mo, O Benjamin, sa gitna ng iyong mga bayan.</p>
  <p class="sp">Mula sa Makir ay bumaba ang mga kumandante,</p>
  <p class="sz">At mula sa Zebulon yaong mga humahawak ng kasangkapan ng eskriba.</p>
  <p class="sl">
    <a id="chapter5_verse15"></a>
    <b>
      <sup>15 </sup>
    </b>At ang mga prinsipe sa Isacar ay kasama ni Debora,</p>
  <p class="sz">At kung paano ang Isacar ay gayon si Barak.</p>
  <p class="sp">Sa mababang kapatagan ay isinugo siyang naglalakad.</p>
  <p class="sz">Sa mga pangkat ni Ruben ay malaki ang mga pagsasaliksik ng puso.</p>
  <p class="sl">
    <a id="chapter5_verse16"></a>
    <b>
      <sup>16 </sup>
    </b>Bakit ka umupo sa pagitan ng dalawang supot ng síya,<a id="page394"></a></p>
  <p class="sz">Upang makinig sa mga tunog ng pipa para sa mga kawan?</p>
  <p class="sz">Para sa mga pangkat ni Ruben ay may malalaking pagsasaliksik ng puso.</p>
  <p class="sl">
    <a id="chapter5_verse17"></a>
    <b>
      <sup>17 </sup>
    </b>Ang Gilead ay nanatili sa kaniyang pananahanan sa kabilang ibayo ng Jordan;</p>
  <p class="sz">At ang Dan, bakit siya patuloy na nanahanan nang panahong iyon sa mga barko?</p>
  <p class="sp">Ang Aser ay umupong walang ginagawa sa baybay-dagat,</p>
  <p class="sz">At sa tabi ng kaniyang mga dakong daungan ay nanatili siyang tumatahan.</p>
  <p class="sl">
    <a id="chapter5_verse18"></a>
    <b>
      <sup>18 </sup>
    </b>Ang Zebulon ay isang bayan na humamak sa kanilang mga kaluluwa hanggang sa punto ng kamatayan;</p>
  <p class="sz">Ang Neptali naman, sa mga kaitaasan ng bukid.</p>
  <p class="sl">
    <a id="chapter5_verse19"></a>
    <b>
      <sup>19 </sup>
    </b>Ang mga hari ay dumating, sila ay nakipaglaban;</p>
  <p class="sz">Noon nga ay nakipaglaban ang mga hari ng Canaan</p>
  <p class="sp">Sa Taanac sa tabi ng tubig ng Megido.</p>
  <p class="sz">Wala silang dinalang pakinabang na pilak.</p>
  <p class="sl">
    <a id="chapter5_verse20"></a>
    <b>
      <sup>20 </sup>
    </b>Mula sa langit ay nakipaglaban ang mga bituin,</p>
  <p class="sz">Mula sa kanilang mga landas ay nakipaglaban sila kay Sisera.</p>
  <p class="sl">
    <a id="chapter5_verse21"></a>
    <b>
      <sup>21 </sup>
    </b>Tinangay sila ng ilog ng Kison,</p>
  <p class="sz">Ng ilog ng sinaunang mga araw, ng ilog ng Kison.</p>
  <p class="sz">Niyapakan mo ang lakas, O kaluluwa ko.</p>
  <p class="sl">
    <a id="chapter5_verse22"></a>
    <b>
      <sup>22 </sup>
    </b>Noon dumamba ang mga paa ng mga kabayo</p>
  <p class="sz">Dahil sa pagdaluhong at pagdaluhong ng kaniyang mga barakong kabayo.</p>
  <p class="sl">
    <a id="chapter5_verse23"></a>
    <b>
      <sup>23 </sup>
    </b>‘Sumpain ninyo ang Meroz,’ ang sabi ng anghel ni Jehova,</p>
  <p class="sz">‘Sumpain ninyo nang walang lubay ang mga tumatahan sa kaniya,</p>
  <p class="sp">Sapagkat hindi sila pumaroon upang tumulong kay Jehova,</p>
  <p class="sz">Upang tumulong kay Jehova kasama ng mga makapangyarihan.’</p>
  <p class="sl">
    <a id="chapter5_verse24"></a>
    <b>
      <sup>24 </sup>
    </b>Si Jael na asawa ni Heber na Kenita ay lubhang pagpapalain sa mga babae,</p>
  <p class="sz">Sa mga babae sa tolda ay lubha siyang pagpapalain.</p>
  <p class="sl">
    <a id="chapter5_verse25"></a>
    <b>
      <sup>25 </sup>
    </b>Tubig ang hiningi niya, gatas ang kaniyang ibinigay;</p>
  <p class="sz">Sa malaking mangkok na pampiging ng mga taong mariringal ay naghain siya ng kurtadong gatas.</p>
  <p class="sl">
    <a id="chapter5_verse26"></a>
    <b>
      <sup>26 </sup>
    </b>Iniunat nga niya ang kaniyang kamay sa pantoldang tulos,</p>
  <p class="sz">At ang kaniyang kanang kamay sa malyete ng masisipag na manggagawa.</p>
  <p class="sp">At pinukpok niya si Sisera, inulos niya nang tagusan ang kaniyang ulo,</p>
  <p class="sz">At binutas niya at tinuhog ang kaniyang mga pilipisan.</p>
  <p class="sl">
    <a id="chapter5_verse27"></a>
    <b>
      <sup>27 </sup>
    </b>Sa pagitan ng kaniyang mga paa ay bumagsak siya, nabuwal siya, nahandusay siya;</p>
  <p class="sz">Sa pagitan ng kaniyang mga paa ay bumagsak siya, nabuwal siya;</p>
  <p class="sz">Kung saan siya bumagsak ay doon siya nabuwal na talunan.</p>
  <p class="sl">
    <a id="page395"></a>
    <a id="chapter5_verse28"></a>
    <b>
      <sup>28 </sup>
    </b>Mula sa bintana ay dumungaw ang isang babae at patuloy na nag-abang sa kaniya,</p>
  <p class="sz">Ang ina ni Sisera mula sa sala-sala,</p>
  <p class="sp">‘Bakit naaantala sa pagdating ang kaniyang karong pandigma?</p>
  <p class="sz">Bakit lubhang nagluluwat ang mga yabag ng kaniyang mga karo?’</p>
  <p class="sl">
    <a id="chapter5_verse29"></a>
    <b>
      <sup>29 </sup>
    </b>Ang marurunong sa kaniyang mga maharlikang babae ay sasagot sa kaniya,</p>
  <p class="sz">Oo, siya man ay sasagot sa kaniyang sarili ng kaniya ring mga pananalita,</p>
  <p class="sl">
    <a id="chapter5_verse30"></a>
    <b>
      <sup>30 </sup>
    </b>‘Hindi ba sila dapat makasumpong, hindi ba sila dapat mamahagi ng samsam,</p>
  <p class="sz">Isang bahay-bata—dalawang bahay-bata sa bawat matipunong lalaki,</p>
  <p class="sz">Samsam na mga tininang bagay para kay Sisera, samsam na mga tininang bagay,</p>
  <p class="sp">Isang burdadong kasuutan, tininang bagay, dalawang burdadong kasuutan</p>
  <p class="sz">Para sa mga leeg ng mga lalaking nanamsam?’</p>
  <p class="sl">
    <a id="chapter5_verse31"></a>
    <b>
      <sup>31 </sup>
    </b>Gayon nawa malipol ang lahat ng iyong mga kaaway, O Jehova,</p>
  <p class="sz">At ang mga umiibig sa iyo ay maging gaya nawa ng araw kapag yumayaon sa kaniyang kalakasan.”</p>
  <p class="sb">At ang lupain ay hindi na nagkaroon ng kaligaligan sa loob ng apatnapung taon.</p>
</div>