<div>
  <p class="w_biblebookname">Job</p>
  <p class="sb">
    <a id="chapter3"></a>
    <a id="chapter3_verse1"></a>
    <span class="w_ch">
      <b>3 </b>
    </span>Pagkatapos nito ay ibinuka ni Job ang kaniyang bibig at pinasimulang sumpain ang kaniyang araw. <a id="chapter3_verse2"></a><b><sup>2 </sup></b>Si Job ngayon ay sumagot at nagsabi:</p>
  <p class="sl">
    <a id="chapter3_verse3"></a>
    <b>
      <sup>3 </sup>
    </b>“Maglaho nawa ang araw ng aking kapanganakan,</p>
  <p class="sz">Gayundin ang gabi noong may magsabi, ‘Isang matipunong lalaki ang ipinaglihi!’</p>
  <p class="sl">
    <a id="chapter3_verse4"></a>
    <b>
      <sup>4 </sup>
    </b>Kung tungkol sa araw na iyon, maging kadiliman nawa iyon.</p>
  <p class="sz">Huwag nawang hanapin iyon ng Diyos mula sa itaas,</p>
  <p class="sz">Ni sikatan man iyon ng liwanag.</p>
  <p class="sl">
    <a id="chapter3_verse5"></a>
    <b>
      <sup>5 </sup>
    </b>Bawiin nawa iyon ng kadiliman at ng matinding karimlan.</p>
  <p class="sz">Mamalagi nawa sa ibabaw niyaon ang isang ulap-ulan.</p>
  <p class="sz">Pangilabutin nawa iyon ng mga bagay na nagpapadilim sa isang araw.</p>
  <p class="sl">
    <a id="chapter3_verse6"></a>
    <b>
      <sup>6 </sup>
    </b>Ang gabing iyon—kunin nawa iyon ng karimlan;</p>
  <p class="sz">Huwag nawang matuwa iyon kasama ng mga araw ng isang taon;</p>
  <p class="sz">Sa bilang ng mga buwang lunar ay huwag nawang pumasok iyon.</p>
  <p class="sl">
    <a id="chapter3_verse7"></a>
    <b>
      <sup>7 </sup>
    </b>Narito! Ang gabing iyon—maging baog nawa iyon;</p>
  <p class="sz">Huwag nawang datnan iyon ng hiyaw ng kagalakan.</p>
  <p class="sl">
    <a id="chapter3_verse8"></a>
    <b>
      <sup>8 </sup>
    </b>Sumpain nawa iyon ng mga sumusumpa sa araw,</p>
  <p class="sz">Yaong mga nakahandang manggising sa Leviatan.</p>
  <p class="sl">
    <a id="chapter3_verse9"></a>
    <b>
      <sup>9 </sup>
    </b>Magdilim nawa ang mga bituin ng takipsilim niyaon;</p>
  <p class="sz">Maghintay nawa iyon ng liwanag at huwag magkaroon;</p>
  <p class="sz">At huwag nawang makita niyaon ang mga silahis ng bukang-liwayway.</p>
  <p class="sl">
    <a id="chapter3_verse10"></a>
    <b>
      <sup>10 </sup>
    </b>Sapagkat hindi niyaon isinara ang mga pinto ng tiyan ng aking ina,</p>
  <p class="sz">At sa gayo’y ikinubli ang kabagabagan mula sa aking mga mata.</p>
  <p class="sl">
    <a id="chapter3_verse11"></a>
    <b>
      <sup>11 </sup>
    </b>Bakit mula sa bahay-bata ay hindi pa ako namatay?</p>
  <p class="sz">Bakit hindi ako lumabas mula sa tiyan at pagkatapos ay pumanaw?</p>
  <p class="sl">
    <a id="page797"></a>
    <a id="chapter3_verse12"></a>
    <b>
      <sup>12 </sup>
    </b>Bakit ako tinanggap ng mga tuhod,</p>
  <p class="sz">At bakit nga ng mga suso na aking sususuhan?</p>
  <p class="sl">
    <a id="chapter3_verse13"></a>
    <b>
      <sup>13 </sup>
    </b>Sapagkat ngayon ay nakahiga na sana ako upang ako ay mapanatag;</p>
  <p class="sz">Natulog na sana ako noon; nagpapahinga na sana ako</p>
  <p class="sl">
    <a id="chapter3_verse14"></a>
    <b>
      <sup>14 </sup>
    </b>Kasama ng mga hari at ng mga tagapayo sa lupa,</p>
  <p class="sz">Yaong mga nagtatayo ng mga tiwangwang na dako para sa kanilang sarili,</p>
  <p class="sl">
    <a id="chapter3_verse15"></a>
    <b>
      <sup>15 </sup>
    </b>O ng mga prinsipe na may ginto,</p>
  <p class="sz">Yaong mga pumupuno sa kanilang mga bahay ng pilak;</p>
  <p class="sl">
    <a id="chapter3_verse16"></a>
    <b>
      <sup>16 </sup>
    </b>O, tulad ng sanggol na naagas sa lihim, hindi na sana ako umiral,</p>
  <p class="sz">Tulad ng mga bata na hindi nakakita ng liwanag.</p>
  <p class="sl">
    <a id="chapter3_verse17"></a>
    <b>
      <sup>17 </sup>
    </b>Doon ay naglikat ang mga balakyot sa panliligalig,</p>
  <p class="sz">At doon ay nagpapahinga yaong mga nanghihimagod ang kalakasan.</p>
  <p class="sl">
    <a id="chapter3_verse18"></a>
    <b>
      <sup>18 </sup>
    </b>Ang mga bilanggo ay panatag na magkakasama;</p>
  <p class="sz">Hindi nga nila naririnig ang tinig ng isa na sapilitang nagpapatrabaho sa kanila.</p>
  <p class="sl">
    <a id="chapter3_verse19"></a>
    <b>
      <sup>19 </sup>
    </b>Ang maliit at ang malaki ay kapuwa naroroon,</p>
  <p class="sz">At ang alipin ay napalalaya mula sa kaniyang panginoon.</p>
  <p class="sl">
    <a id="chapter3_verse20"></a>
    <b>
      <sup>20 </sup>
    </b>Bakit siya nagbibigay ng liwanag sa isa na dumaranas ng kagipitan,</p>
  <p class="sz">At ng buhay doon sa mga mapait ang kaluluwa?</p>
  <p class="sl">
    <a id="chapter3_verse21"></a>
    <b>
      <sup>21 </sup>
    </b>Bakit may mga naghihintay ng kamatayan, at hindi iyon dumarating,</p>
  <p class="sz">Bagaman patuloy nilang hinahalukay iyon nang higit kaysa sa mga nakatagong kayamanan?</p>
  <p class="sl">
    <a id="chapter3_verse22"></a>
    <b>
      <sup>22 </sup>
    </b>Yaong mga nagsasaya sa pagkagalak,</p>
  <p class="sz">Sila ay nagbubunyi sapagkat may nasumpungan silang dakong libingan.</p>
  <p class="sl">
    <a id="chapter3_verse23"></a>
    <b>
      <sup>23 </sup>
    </b>[Bakit siya nagbibigay ng liwanag] sa matipunong lalaki, na ang lakad ay ikinubli,</p>
  <p class="sz">At siyang binabakuran ng Diyos?</p>
  <p class="sl">
    <a id="chapter3_verse24"></a>
    <b>
      <sup>24 </sup>
    </b>Sapagkat bago ang aking pagkain ay dumarating ang aking pagbubuntunghininga,</p>
  <p class="sz">At tulad ng tubig ay bumubuhos ang aking mga pag-ungol;</p>
  <p class="sl">
    <a id="chapter3_verse25"></a>
    <b>
      <sup>25 </sup>
    </b>Sapagkat isang nakapanghihilakbot na bagay ang pinanghihilakbutan ko, at iyon ay dumarating sa akin;</p>
  <p class="sz">At ang kinatatakutan ko ay dumarating sa akin.</p>
  <p class="sl">
    <a id="chapter3_verse26"></a>
    <b>
      <sup>26 </sup>
    </b>Hindi ako naging malaya sa alalahanin, ni ako man ay napanatag,</p>
  <p class="sz">Ni napapahinga man, gayunma’y dumarating ang kaligaligan.”</p>
</div>