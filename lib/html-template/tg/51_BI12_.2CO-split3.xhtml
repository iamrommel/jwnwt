<div>
  <p class="w_biblebookname">2 Corinto</p>
  <p class="sb">
    <a id="chapter3"></a>
    <a id="chapter3_verse1"></a>
    <span class="w_ch">
      <b>3 </b>
    </span>Pinasisimulan ba naming muling irekomenda ang aming sarili? O kami ba, marahil, tulad ng ilang tao, ay nangangailangan ng mga liham ng rekomendasyon sa inyo o mula sa inyo? <a id="chapter3_verse2"></a><b><sup>2 </sup></b>Kayo mismo ang aming liham, nakasulat sa aming mga puso at nakikilala at binabasa ng buong sangkatauhan. <a id="chapter3_verse3"></a><b><sup>3 </sup></b>Sapagkat nahahayag kayo bilang isang liham ni Kristo na isinulat namin bilang mga ministro, isinulat hindi sa pamamagitan ng tinta kundi sa pamamagitan ng espiritu ng isang Diyos na buháy, hindi sa mga tapyas na bato, kundi sa mga tapyas na laman, sa mga puso.</p>
  <p class="sb">
    <a id="chapter3_verse4"></a>
    <b>
      <sup>4 </sup>
    </b>Ngayon sa pamamagitan ng Kristo ay taglay namin ang ganitong uri ng pagtitiwala sa Diyos. <a id="chapter3_verse5"></a><b><sup>5 </sup></b>Hindi sa kami sa ganang amin ay lubusang kuwalipikado upang isipin na ang anumang bagay ay nanggagaling sa aming sarili, kundi ang aming pagiging lubusang kuwalipikado ay nanggagaling sa Diyos, <a id="chapter3_verse6"></a><b><sup>6 </sup></b>na nagpangyari nga na maging lubusan kaming kuwalipikado upang maging mga ministro ng isang bagong tipan, hindi ng isang nakasulat na kodigo, kundi ng espiritu; sapagkat ang nakasulat na kodigo ay nagpapataw ng hatol tungo sa kamatayan, ngunit ang espiritu ay bumubuhay.</p>
  <p class="sb">
    <a id="chapter3_verse7"></a>
    <b>
      <sup>7 </sup>
    </b>Bukod diyan, kung ang kodigo na naggagawad ng kamatayan at may mga titik na nakaukit sa mga bato ay dumating na may kaluwalhatian, anupat ang mga anak ni Israel ay hindi makatitig sa mukha ni Moises dahil sa kaluwalhatian ng kaniyang <a id="page1743"></a>mukha, isang kaluwalhatian na aalisin, <a id="chapter3_verse8"></a><b><sup>8 </sup></b>bakit ang paggagawad ng espiritu ay hindi magtataglay ng lalong higit na kaluwalhatian? <a id="chapter3_verse9"></a><b><sup>9 </sup></b>Sapagkat kung ang kodigo na naggagawad ng hatol ay maluwalhati, lalong higit na ang paggagawad ng katuwiran ay nananagana sa kaluwalhatian. <a id="chapter3_verse10"></a><b><sup>10 </sup></b>Sa katunayan, maging yaong ginawang maluwalhati noon ay hinubaran ng kaluwalhatian sa bagay na ito, dahil sa kaluwalhatiang nakahihigit dito. <a id="chapter3_verse11"></a><b><sup>11 </sup></b>Sapagkat kung yaong aalisin ay ipinasok na may kaluwalhatian, lalong higit na yaong nananatili ay may kaluwalhatian.</p>
  <p class="sb">
    <a id="chapter3_verse12"></a>
    <b>
      <sup>12 </sup>
    </b>Kaya nga, yamang taglay namin ang gayong pag-asa, gumagamit kami ng malaking kalayaan sa pagsasalita, <a id="chapter3_verse13"></a><b><sup>13 </sup></b>at hindi gaya noon nang maglagay si Moises ng talukbong sa kaniyang mukha, upang ang mga anak ni Israel ay huwag tumitig sa wakas niyaong aalisin. <a id="chapter3_verse14"></a><b><sup>14 </sup></b>Ngunit ang kanilang mga kakayahang pangkaisipan ay pumurol. Sapagkat hanggang sa araw na ito sa kasalukuyan ang gayunding talukbong ay nananatiling di-itinataas sa pagbabasa ng lumang tipan, sapagkat iyon ay inaalis sa pamamagitan ni Kristo. <a id="chapter3_verse15"></a><b><sup>15 </sup></b>Sa katunayan, magpahanggang sa ngayon kailanma’t binabasa si Moises, isang talukbong ang nakatakip sa kanilang mga puso. <a id="chapter3_verse16"></a><b><sup>16 </sup></b>Ngunit kapag may pagbaling kay Jehova, ang talukbong ay naaalis. <a id="chapter3_verse17"></a><b><sup>17 </sup></b>Ngayon si Jehova ang Espiritu; at kung nasaan ang espiritu ni Jehova, doon ay may kalayaan. <a id="chapter3_verse18"></a><b><sup>18 </sup></b>At tayong lahat, habang tayo na may mga mukhang di-natatalukbungan ay nagpapaaninag ng kaluwalhatian ni Jehova tulad ng mga salamin, ay binabagong-anyo tungo sa gayunding larawan mula sa kaluwalhatian hanggang sa kaluwalhatian, na katulad na katulad ng ginagawa ni Jehova na Espiritu.</p>
</div>