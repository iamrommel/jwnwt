<div><p class="biblename">Mga Kawikaan</p><div id="chapter1_verse1"><span class="w_ch"><b>1 </b></span>Ang mga kawikaan ni Solomon na anak ni David, na hari ng Israel, </div><div id="chapter1_verse2"><b><sup>2 </sup></b>upang ang isa ay makaalam ng karunungan at disiplina, upang makakilala ng mga pananalita ng pagkaunawa, </div><div id="chapter1_verse3"><b><sup>3 </sup></b>upang tumanggap ng disiplinang nagbibigay ng kaunawaan, katuwiran at kahatulan at katapatan, </div><div id="chapter1_verse4"><b><sup>4 </sup></b>upang magbigay ng katalinuhan sa mga walang-karanasan, ng kaalaman at kakayahang mag-isip sa kabataan.</div><div id="chapter1_verse5"><b><sup>5 </sup></b>Ang taong marunong ay makikinig at kukuha ng higit pang turo, at ang taong may unawa ang siyang nagtatamo ng mahusay na patnubay, </div><div id="chapter1_verse6"><b><sup>6 </sup></b>upang makaunawa ng kawikaan at ng palaisipang kasabihan, ng mga salita ng mga taong marurunong at ng kanilang mga bugtong.</div><div id="chapter1_verse7"><b><sup>7 </sup></b>Ang pagkatakot kay Jehova ang pasimula ng kaalaman. Ang karunungan at disiplina ang siyang hinahamak ng mga mangmang.</div><div id="chapter1_verse8"><b><sup>8 </sup></b>Makinig ka, anak ko, sa disiplina ng iyong ama, at huwag mong iiwan ang kautusan ng iyong ina. </div><div id="chapter1_verse9"><b><sup>9 </sup></b>Sapagkat ang mga iyon ay putong na kaakit-akit sa iyong ulo at magandang kuwintas sa iyong leeg.</div><div id="chapter1_verse10"><b><sup>10 </sup></b>Anak ko, kung hihikayatin ka ng mga makasalanan, huwag kang pumayag. </div><div id="chapter1_verse11"><b><sup>11 </sup></b>Kung sasabihin nila: “Sumama ka sa amin. Manambang tayo upang magbubo ng dugo. Pakubli nating abangan nang walang dahilan ang mga taong walang-sala. </div><div id="chapter1_verse12"><b><sup>12 </sup></b>Lulunin natin silang buháy na gaya ng Sheol, kahit buo pa nga, tulad niyaong mga bumababa sa hukay. </div><div id="chapter1_verse13"><b><sup>13 </sup></b>Maghanap tayo ng lahat ng uri ng mahahalagang pag-aari. Punuin natin ng samsam ang ating mga bahay. </div><div id="chapter1_verse14"><b><sup>14 </sup></b>Makipagsapalaran ka sa gitna namin. Magkaroon tayong lahat ng isang supot lamang”— </div><div id="chapter1_verse15"><b><sup>15 </sup></b>anak ko, huwag kang yumaong kasama nila sa daan. Pigilan mo ang iyong paa mula sa kanilang landas. </div><div id="chapter1_verse16"><b><sup>16 </sup></b>Sapagkat ang kanilang mga paa ay yaong mga tumatakbo patungo sa lubos na kasamaan, at lagi silang nagmamadaling magbubo ng dugo. </div><div id="chapter1_verse17"><b><sup>17 </sup></b>Sapagkat walang kabuluhan ang paglaladlad ng lambat sa harap ng mga mata ng anumang may mga pakpak. </div><div id="chapter1_verse18"><b><sup>18 </sup></b>Kaya naman tinatambangan nila ang dugo ng mga ito; pakubli nilang inaabangan ang mga kaluluwa ng mga ito. </div><div id="chapter1_verse19"><b><sup>19 </sup></b>Gayon ang mga landas ng lahat ng nagtitipon ng di-tapat na pakinabang. Kinukuha nito ang mismong kaluluwa ng mga may-ari nito.</div><div id="chapter1_verse20"><b><sup>20 </sup></b>Ang tunay na karunungan ay sumisigaw nang malakas sa lansangan. Sa mga liwasan ay inilalakas nito ang kaniyang tinig. </div><div id="chapter1_verse21"><b><sup>21 </sup></b>Sa pinakadulo ng maiingay na lansangan ay nananawagan ito. Sa mga pasukan ng mga pintuang-daan papasok sa lunsod ay nagsasabi ito ng kaniyang mga pananalita:</div><div id="chapter1_verse22"><b><sup>22 </sup></b>“Kayong mga walang-karanasan, hanggang kailan ninyo iibigin ang kawalang-karanasan, <div id="page1008"></div>at kayong mga manunuya, hanggang kailan ninyo nanasain para sa inyo ang tahasang pagtuya, at kayong mga hangal, hanggang kailan kayo mapopoot sa kaalaman? </div><div id="chapter1_verse23"><b><sup>23 </sup></b>Manumbalik kayo dahil sa aking saway. Kung magkagayon ay pabubukalin ko sa inyo ang aking espiritu; ipaaalam ko sa inyo ang aking mga salita. </div><div id="chapter1_verse24"><b><sup>24 </sup></b>Sapagkat ako ay tumawag ngunit tumatanggi kayo, iniunat ko ang aking kamay ngunit walang nagbibigay-pansin, </div><div id="chapter1_verse25"><b><sup>25 </sup></b>at pinababayaan ninyo ang lahat ng aking payo, at ang aking saway ay hindi ninyo tinanggap, </div><div id="chapter1_verse26"><b><sup>26 </sup></b>pagtatawanan ko rin naman ang inyong kasakunaan, manlilibak ako kapag dumating ang inyong pinanghihilakbutan, </div><div id="chapter1_verse27"><b><sup>27 </sup></b>kapag ang inyong pinanghihilakbutan ay dumating na tulad ng bagyo, at ang inyong kasakunaan ay makarating dito na tulad ng bagyong hangin, kapag dumating sa inyo ang kabagabagan at mga panahon ng kahirapan. </div><div id="chapter1_verse28"><b><sup>28 </sup></b>Sa panahong iyon ay tatawagin nila ako, ngunit hindi ako sasagot; hahanapin nila ako, ngunit hindi nila ako masusumpungan, </div><div id="chapter1_verse29"><b><sup>29 </sup></b>sa dahilang kinapootan nila ang kaalaman, at ang pagkatakot kay Jehova ay hindi nila pinili. </div><div id="chapter1_verse30"><b><sup>30 </sup></b>Hindi sila sumang-ayon sa aking payo; winalang-galang nila ang lahat ng aking saway. </div><div id="chapter1_verse31"><b><sup>31 </sup></b>Kaya kakain sila mula sa bunga ng kanilang lakad, at malilipos sila ng kanilang sariling mga panukala. </div><div id="chapter1_verse32"><b><sup>32 </sup></b>Sapagkat ang pagkasuwail ng mga walang-karanasan ang papatay sa kanila, at ang pagwawalang-bahala ng mga hangal ang sisira sa kanila. </div><div id="chapter1_verse33"><b><sup>33 </sup></b>Kung tungkol sa sinumang nakikinig sa akin, tatahan siya nang tiwasay at hindi maliligalig ng panghihilakbot sa kapahamakan.”</div></div>