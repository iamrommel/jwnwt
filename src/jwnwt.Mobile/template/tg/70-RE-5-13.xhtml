<div><div id="chapter5_verse1"><span class="w_ch"><b>5 </b></span>At nakita ko sa kanang kamay ng Isa na nakaupo sa trono ang isang balumbon na may sulat sa loob at sa kabilang panig, na natatatakang mahigpit ng pitong tatak. </div><div id="chapter5_verse2"><b><sup>2 </sup></b>At nakita ko ang isang malakas na anghel na naghahayag sa malakas na tinig: “Sino ang karapat-dapat na magbukas ng balumbon at magkalag ng mga tatak nito?” </div><div id="chapter5_verse3"><b><sup>3 </sup></b>Ngunit maging sa langit man o sa ibabaw ng lupa o sa ilalim ng lupa ay walang isa mang makapagbukas ng balumbon o makatingin sa loob nito. </div><div id="chapter5_verse4"><b><sup>4 </sup></b>At tumangis ako nang labis sapagkat walang sinumang nasumpungang karapat-dapat na magbukas ng balumbon o tumingin sa loob nito. </div><div id="chapter5_verse5"><b><sup>5 </sup></b>Ngunit sinabi sa akin ng isa sa matatanda: “Huwag ka nang tumangis. Narito! Ang Leon na mula sa tribo ni Juda, ang ugat ni David, ay nanaig upang makapagbukas ng balumbon at ng pitong tatak nito.”</div><div id="chapter5_verse6"><b><sup>6 </sup></b>At nakita kong nakatayo sa gitna ng trono at ng apat na nilalang na buháy at sa gitna ng matatanda ang isang kordero na para bang pinatay, na may pitong sungay at pitong mata, na ang mga mata ay nangangahulugang pitong espiritu ng Diyos na isinugo sa buong lupa. </div><div id="chapter5_verse7"><b><sup>7 </sup></b>At pumaroon siya at kaagad na kinuha iyon mula sa kanang kamay ng Isa na nakaupo sa trono. </div><div id="chapter5_verse8"><b><sup>8 </sup></b>At nang kunin niya ang balumbon, ang apat na nilalang na buháy at ang dalawampu’t apat na matatanda ay sumubsob sa harap ng Kordero, na ang bawat isa ay may alpa at mga ginintuang mangkok na punô ng insenso, at ang insenso ay nangangahulugan ng mga panalangin ng mga banal. </div><div id="chapter5_verse9"><b><sup>9 </sup></b>At umaawit sila ng isang bagong awit, na nagsasabi: “Ikaw ang karapat-dapat na kumuha sa balumbon at magbukas ng mga tatak nito, sapagkat ikaw ay pinatay at sa pamamagitan ng iyong dugo ay bumili ka ng mga tao para sa Diyos mula sa bawat tribo at wika at bayan at bansa, </div><div id="chapter5_verse10"><b><sup>10 </sup></b>at ginawa mo silang isang kaharian at mga saserdote sa ating Diyos, at mamamahala sila bilang mga hari sa ibabaw ng lupa.”</div><div id="chapter5_verse11"><b><sup>11 </sup></b>At nakita ko, at narinig ko ang isang tinig ng maraming anghel sa palibot ng trono at ng mga nilalang na buháy at ng matatanda, at ang bilang nila ay laksa-laksang mga laksa at libu-libong mga libo, </div><div id="chapter5_verse12"><b><sup>12 </sup></b>na nagsasabi sa malakas na tinig: “Ang Kordero na pinatay ay karapat-dapat na tumanggap ng kapangyarihan at kayamanan at karunungan at lakas at karangalan at kaluwalhatian at pagpapala.”</div><div id="chapter5_verse13"><b><sup>13 </sup></b>At ang bawat nilalang na nasa langit at nasa lupa at nasa ilalim ng lupa at nasa dagat, at ang lahat ng bagay na nasa kanila, ay narinig kong nagsasabi: “Sa Isa na nakaupo sa trono at sa Kordero, sumakanila nawa ang pagpapala at ang karangalan at ang kaluwalhatian at ang kalakasan magpakailan-kailanman.” </div><div id="chapter5_verse14"><b><sup>14 </sup></b>At ang apat na nilalang na buháy ay nagsabi: “Amen!” at ang matatanda ay sumubsob at sumamba.</div></div>