<div><div id="chapter9_verse1"><span class="w_ch"><b>9 </b></span>Gayunman, ang karimlan ay hindi magiging gaya noong may kaigtingan sa lupa, gaya noong unang panahon nang ang lupain ng Zebulon at ang lupain ng Neptali ay hinahamak at nitong huling pagkakataon nang pangyarihin ng isa na iyon ay maparangalan—ang daan sa tabi ng dagat, sa pook ng Jordan, Galilea ng mga bansa. </div><div id="chapter9_verse2"><b><sup>2 </sup></b>Ang bayan na lumalakad sa kadiliman ay nakakita ng isang malaking liwanag. Para roon sa mga tumatahan sa lupain ng matinding dilim, ang liwanag ay sumikat sa kanila. </div><div id="chapter9_verse3"><b><sup>3 </sup></b>Pinarami mo ang mga tao sa bansa; para roon ay pinalaki mo ang pagsasaya. Sila ay nagsaya sa harap mo gaya ng pagsasaya sa panahon ng pag-aani, gaya niyaong mga nagagalak kapag pinaghahati-hatian nila ang samsam.</div><div id="chapter9_verse4"><b><sup>4 </sup></b>Sapagkat ang pamatok ng kanilang pasan at ang pingga sa kanilang mga balikat, ang baston niyaong sapilitang nagpapatrabaho sa kanila, ay pinagdurug-durog mo gaya noong araw ng Midian. </div><div id="chapter9_verse5"><b><sup>5 </sup></b>Sapagkat ang bawat bota niyaong yumayapak <div id="page1079"></div>na may pagyanig at ang balabal na iginulong sa dugo ay naging ukol nga sa pagsunog bilang gatong sa apoy. </div><div id="chapter9_verse6"><b><sup>6 </sup></b>Sapagkat isang bata ang ipinanganak sa atin, isang anak na lalaki ang ibinigay sa atin; at ang pamamahala bilang prinsipe ay maaatang sa kaniyang balikat. At ang kaniyang pangalan ay tatawaging Kamangha-manghang Tagapayo, Makapangyarihang Diyos, Walang-hanggang Ama, Prinsipe ng Kapayapaan. </div><div id="chapter9_verse7"><b><sup>7 </sup></b>Ang kasaganaan ng pamamahala bilang prinsipe at ang kapayapaan ay hindi magkakaroon ng wakas, sa trono ni David at sa kaniyang kaharian upang itatag ito nang matibay at upang alalayan ito sa pamamagitan ng katarungan at sa pamamagitan ng katuwiran, mula ngayon at hanggang sa panahong walang takda. Ang mismong sigasig ni Jehova ng mga hukbo ang gagawa nito.</div><div id="chapter9_verse8"><b><sup>8 </sup></b>May salitang ipinasabi si Jehova laban sa Jacob, at iyon ay napasa-Israel. </div><div id="chapter9_verse9"><b><sup>9 </sup></b>At tiyak na malalaman iyon ng bayan, nilang lahat nga, ng Efraim at ng tumatahan sa Samaria, dahil sa kanilang kapalaluan at dahil sa kawalang-pakundangan ng kanilang puso sa pagsasabi: </div><div id="chapter9_verse10"><b><sup>10 </sup></b>“Mga laryo ang bumagsak, ngunit tinabas na bato ang aming ipantatayo. Mga puno ng sikomoro ang pinutol, ngunit mga sedro ang aming ipampapalit.” </div><div id="chapter9_verse11"><b><sup>11 </sup></b>At itataas ni Jehova ang mga kalaban ni Rezin laban sa kaniya, at ang mga kaaway ng isang iyon ay kaniyang uudyukan, </div><div id="chapter9_verse12"><b><sup>12 </sup></b>ang Sirya mula sa silangan at ang mga Filisteo mula sa likuran, at ang Israel ay lalamunin nila na may nakabukang bibig. Sa lahat ng ito ay hindi pa napapawi ang kaniyang galit, kundi nakaunat pa ang kaniyang kamay.</div><div id="chapter9_verse13"><b><sup>13 </sup></b>At ang bayan ay hindi nanumbalik sa Isa na nananakit sa kanila, at si Jehova ng mga hukbo ay hindi nila hinanap. </div><div id="chapter9_verse14"><b><sup>14 </sup></b>At puputulin ni Jehova mula sa Israel ang ulo at ang buntot, ang supang at ang halamang hungko, sa isang araw. </div><div id="chapter9_verse15"><b><sup>15 </sup></b>Ang matanda na at ang lubhang iginagalang ay siyang ulo, at ang propeta na nagbibigay ng bulaang tagubilin ay siyang buntot. </div><div id="chapter9_verse16"><b><sup>16 </sup></b>At silang umaakay sa bayang ito ang siyang nagliligaw sa kanila; at yaong mga inaakay ang siyang nililito. </div><div id="chapter9_verse17"><b><sup>17 </sup></b>Kaya naman si Jehova ay hindi magsasaya sa kanilang mga kabataang lalaki, at sa kanilang mga batang lalaking walang ama at sa kanilang mga babaing balo ay hindi siya maaawa; sapagkat silang lahat ay mga apostata at mga manggagawa ng kasamaan at bawat bibig ay nagsasalita ng kahangalan. Sa lahat ng ito ay hindi pa napapawi ang kaniyang galit, kundi nakaunat pa ang kaniyang kamay.</div><div id="chapter9_verse18"><b><sup>18 </sup></b>Sapagkat ang kabalakyutan ay nagningas na gaya ng apoy; ang mga tinikang-palumpong at mga panirang-damo ay lalamunin nito. At ito ay magliliyab sa mga palumpungan sa kagubatan, at ang mga iyon ay paiitaas na gaya ng pag-ilanlang ng usok. </div><div id="chapter9_verse19"><b><sup>19 </sup></b>Sa poot ni Jehova ng mga hukbo ay nasusunog ang lupain, at ang bayan ay magiging gaya ng gatong sa apoy. Walang sinumang mahahabag maging sa kaniyang kapatid. </div><div id="chapter9_verse20"><b><sup>20 </sup></b>At ang isa ay puputol sa kanan at tiyak na magugutom; at ang isa ay kakain sa kaliwa, at tiyak na hindi sila mabubusog. Kakainin ng bawat isa sa kanila ang laman ng sarili niyang bisig, </div><div id="chapter9_verse21"><b><sup>21 </sup></b>ng Manases ang Efraim, at ng Efraim <div id="page1080"></div>ang Manases. Magkasama silang magiging laban sa Juda. Sa lahat ng ito ay hindi pa napapawi ang kaniyang galit, kundi nakaunat pa ang kaniyang kamay.</div></div>