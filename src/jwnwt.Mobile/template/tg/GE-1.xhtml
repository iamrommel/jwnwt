<div>
  <p>Genesis</p>
  <div id="chapter1_verse1">
    <span class="w_ch">
      <b>1 </b>
    </span>Nang pasimula ay nilalang ng Diyos ang langit at ang lupa.</div>
  <div id="chapter1_verse2">
    <b>
      <sup>2 </sup>
    </b>At ang lupa ay walang anyo at tiwangwang at may kadiliman sa ibabaw ng matubig na kalaliman; at ang aktibong puwersa ng Diyos ay gumagalaw nang paroo’t parito sa ibabaw ng tubig.</div>
  <div id="chapter1_verse3">
    <b>
      <sup>3 </sup>
    </b>At ang Diyos ay nagpasimulang magsabi: “Magkaroon ng liwanag.” Sa gayon ay nagkaroon ng liwanag. </div>
  <div id="chapter1_verse4">
    <b>
      <sup>4 </sup>
    </b>Pagkatapos ay nakita ng Diyos na ang liwanag ay mabuti, at pinaghiwalay ng Diyos ang liwanag at ang kadiliman. </div>
  <div id="chapter1_verse5">
    <b>
      <sup>5 </sup>
    </b>At pinasimulan ng Diyos na tawaging Araw ang liwanag, ngunit ang kadiliman ay tinawag niyang Gabi. At nagkaroon ng gabi at nagkaroon ng umaga, ang unang araw.</div>
  <div id="chapter1_verse6">
    <b>
      <sup>6 </sup>
    </b>At sinabi ng Diyos: “Magkaroon ng kalawakan sa pagitan ng mga tubig at mahiwalay ang tubig sa tubig.” </div>
  <div id="chapter1_verse7">
    <b>
      <sup>7 </sup>
    </b>Nang magkagayon ay pinasimulang gawin ng Diyos ang kalawakan at pinaghiwalay ang tubig na mapapasailalim ng kalawakan at ang tubig na mapapasaibabaw ng kalawakan. At nagkagayon nga. </div>
  <div id="chapter1_verse8">
    <b>
      <sup>8 </sup>
    </b>At pinasimulan ng Diyos na tawaging Langit ang kalawakan. At nagkaroon ng gabi at nagkaroon ng umaga, ang ikalawang araw.</div>
  <div id="chapter1_verse9">
    <b>
      <sup>9 </sup>
    </b>At sinabi ng Diyos: “Matipon ang tubig na nasa ilalim ng langit sa isang dako at lumitaw ang tuyong lupa.” At nagkagayon nga. </div>
  <div id="chapter1_verse10">
    <b>
      <sup>10 </sup>
    </b>At pinasimulan ng Diyos na tawaging Lupa ang tuyong lupa, ngunit ang kalipunan ng tubig ay tinawag niyang Dagat. Gayundin, nakita ng Diyos na iyon ay mabuti. </div>
  <div id="chapter1_verse11">
    <b>
      <sup>11 </sup>
    </b>At sinabi ng Diyos: “Sibulan ang lupa ng damo, pananim na nagkakabinhi, mga namumungang punungkahoy na nagluluwal ng bunga ayon sa kani-kanilang uri, na may sariling binhi, sa ibabaw ng lupa.” At nagkagayon nga. </div>
  <div id="chapter1_verse12">
    <b>
      <sup>12 </sup>
    </b>At ang lupa ay nagsimulang sibulan ng damo, pananim na nagkakabinhi ayon sa uri nito at mga punungkahoy na nagluluwal ng bunga, na may sariling binhi ayon sa uri nito. Nang magkagayon ay nakita ng Diyos na iyon ay mabuti. </div>
  <div id="chapter1_verse13">
    <b>
      <sup>13 </sup>
    </b>At nagkaroon ng gabi at nagkaroon ng umaga, ang ikatlong araw.</div>
  <div id="chapter1_verse14">
    <b>
      <sup>14 </sup>
    </b>At sinabi ng Diyos: “Magkaroon ng mga tanglaw sa kalawakan ng langit upang paghiwalayin ang araw at ang gabi; at ang mga iyon ay magsisilbing mga tanda at para sa mga kapanahunan at para sa mga araw at mga taon. </div>
  <div id="chapter1_verse15">
    <b>
      <sup>15 </sup>
    </b>At ang mga iyon ay magsisilbing mga tanglaw sa kalawakan ng langit upang sumikat sa ibabaw ng lupa.” At nagkagayon nga. </div>
  <div id="chapter1_verse16">
    <b>
      <sup>16 </sup>
    </b>At pinasimulang gawin ng Diyos ang dalawang malalaking tanglaw, ang mas malaking tanglaw para magpuno sa araw at ang mas maliit na tanglaw para magpuno sa gabi, at gayundin ang mga bituin. </div>
  <div id="chapter1_verse17">
    <b>
      <sup>17 </sup>
    </b>Sa gayon ay inilagay ng Diyos ang mga iyon sa kalawakan ng langit upang sumikat sa ibabaw ng lupa, </div>
  <div id="chapter1_verse18">
    <b>
      <sup>18 </sup>
    </b>at upang magpuno sa araw at sa gabi at upang paghiwalayin ang liwanag at ang kadiliman. Nang magkagayon ay nakita ng Diyos na iyon ay mabuti. </div>
  <div id="chapter1_verse19">
    <b>
      <sup>19 </sup>
    </b>At nagkaroon ng gabi at nagkaroon ng umaga, ang ikaapat na araw.</div>
  <div id="chapter1_verse20">
    <b>
      <sup>20 </sup>
    </b>At sinabi ng Diyos: “Bukalan ang tubig ng kulupon ng mga kaluluwang buháy at magliparan ang mga lumilipad na nilalang sa itaas ng lupa sa ibabaw <div id="page8"></div>ng kalawakan ng langit.” </div>
  <div id="chapter1_verse21">
    <b>
      <sup>21 </sup>
    </b>At pinasimulang lalangin ng Diyos ang malalaking dambuhalang hayop-dagat at bawat kaluluwang buháy na gumagalaw, na ibinukal ng tubig ayon sa kani-kanilang uri, at bawat may-pakpak na lumilipad na nilalang ayon sa uri nito. At nakita ng Diyos na iyon ay mabuti. </div>
  <div id="chapter1_verse22">
    <b>
      <sup>22 </sup>
    </b>Sa gayon ay pinagpala sila ng Diyos, na sinasabi: “Magpalaanakin kayo at magpakarami at punuin ninyo ang tubig sa mga lunas ng dagat, at magpakarami sa lupa ang mga lumilipad na nilalang.” </div>
  <div id="chapter1_verse23">
    <b>
      <sup>23 </sup>
    </b>At nagkaroon ng gabi at nagkaroon ng umaga, ang ikalimang araw.</div>
  <div id="chapter1_verse24">
    <b>
      <sup>24 </sup>
    </b>At sinabi ng Diyos: “Bukalan ang lupa ng mga kaluluwang buháy ayon sa kani-kanilang uri, maamong hayop at gumagalang hayop at mailap na hayop sa lupa ayon sa uri nito.” At nagkagayon nga. </div>
  <div id="chapter1_verse25">
    <b>
      <sup>25 </sup>
    </b>At pinasimulang gawin ng Diyos ang mailap na hayop sa lupa ayon sa uri nito at ang maamong hayop ayon sa uri nito at bawat gumagalang hayop sa lupa ayon sa uri nito. At nakita ng Diyos na iyon ay mabuti.</div>
  <div id="chapter1_verse26">
    <b>
      <sup>26 </sup>
    </b>At sinabi ng Diyos: “Gawin natin ang tao ayon sa ating larawan, ayon sa ating wangis, at magkaroon sila ng kapamahalaan sa mga isda sa dagat at sa mga lumilipad na nilalang sa langit at sa maaamong hayop at sa buong lupa at sa bawat gumagalang hayop na gumagala sa ibabaw ng lupa.” </div>
  <div id="chapter1_verse27">
    <b>
      <sup>27 </sup>
    </b>At pinasimulang lalangin ng Diyos ang tao ayon sa kaniyang larawan, nilalang niya siya ayon sa larawan ng Diyos; nilalang niya sila na lalaki at babae. </div>
  <div id="chapter1_verse28">
    <b>
      <sup>28 </sup>
    </b>Gayundin, pinagpala sila ng Diyos at sinabi ng Diyos sa kanila: “Magpalaanakin kayo at magpakarami at punuin ninyo ang lupa at supilin iyon, at magkaroon kayo ng kapamahalaan sa mga isda sa dagat at sa mga lumilipad na nilalang sa langit at sa bawat nilalang na buháy na gumagala sa ibabaw ng lupa.”</div>
  <div id="chapter1_verse29">
    <b>
      <sup>29 </sup>
    </b>At sinabi ng Diyos: “Narito, ibinigay ko sa inyo ang lahat ng pananim na nagkakabinhi na nasa ibabaw ng buong lupa at bawat punungkahoy na may bunga ng punungkahoy na nagkakabinhi. Sa inyo ay magsilbi ito bilang pagkain. </div>
  <div id="chapter1_verse30">
    <b>
      <sup>30 </sup>
    </b>At sa bawat mailap na hayop sa lupa at sa bawat lumilipad na nilalang sa langit at sa bawat bagay na gumagala sa ibabaw ng lupa na doon ay may buhay bilang isang kaluluwa [ay ibinigay ko] ang lahat ng luntiang pananim bilang pagkain.” At nagkagayon nga.</div>
  <div id="chapter1_verse31">
    <b>
      <sup>31 </sup>
    </b>Pagkatapos ay nakita ng Diyos ang bawat bagay na ginawa niya at, narito! iyon ay napakabuti. At nagkaroon ng gabi at nagkaroon ng umaga, ang ikaanim na araw.</div>
</div>