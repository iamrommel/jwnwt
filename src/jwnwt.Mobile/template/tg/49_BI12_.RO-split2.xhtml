<div>
  <div id="chapter2_verse1">
    <span class="w_ch">
      <b>2 </b>
    </span>Kaya wala kang maidadahilan, O tao, sino ka man, kung humahatol ka; sapagkat sa bagay na hinahatulan mo sa iba ay pinapatawan mo ng hatol ang iyong sarili, yamang ikaw na humahatol ay nagsasagawa ng gayunding mga bagay. </div>
  <div id="chapter2_verse2">
    <b>
      <sup>2 </sup>
    </b>Ngayon ay alam natin na ang hatol ng Diyos, ayon sa katotohanan, ay laban sa mga nagsasagawa ng gayong mga bagay.</div>
  <div id="chapter2_verse3">
    <b>
      <sup>3 </sup>
    </b>Ngunit taglay mo ba ang kaisipang ito, O tao, samantalang hinahatulan mo yaong mga nagsasagawa ng gayong mga bagay at gayunma’y ginagawa mo ang mga iyon, na matatakasan mo ang hatol ng Diyos? </div>
  <div id="chapter2_verse4">
    <b>
      <sup>4 </sup>
    </b>O hinahamak mo ba ang kayamanan ng kaniyang kabaitan at pagtitimpi at mahabang pagtitiis, sapagkat hindi mo alam na ang kabaitan ng Diyos ay nagsisikap na akayin ka sa pagsisisi? </div>
  <div id="chapter2_verse5">
    <b>
      <sup>5 </sup>
    </b>Ngunit ayon sa iyong katigasan at pusong di-nagsisisi ay nag-iimbak ka ng poot para sa iyong sarili sa araw ng poot at ng pagsisiwalat sa matuwid na paghatol ng Diyos. </div>
  <div id="chapter2_verse6">
    <b>
      <sup>6 </sup>
    </b>At ibibigay niya sa bawat isa ang ayon sa kaniyang mga gawa: </div>
  <div id="chapter2_verse7">
    <b>
      <sup>7 </sup>
    </b>buhay na walang hanggan doon sa mga naghahanap ng kaluwalhatian at karangalan at kawalang-kasiraan sa pamamagitan ng pagbabata sa gawang mabuti; </div>
  <div id="chapter2_verse8">
    <b>
      <sup>8 </sup>
    </b>gayunman, para sa mga mahilig makipagtalo at sumusuway sa katotohanan ngunit sumusunod sa kalikuan ay darating ang poot at galit, </div>
  <div id="chapter2_verse9">
    <b>
      <sup>9 </sup>
    </b>kapighatian at kabagabagan, sa kaluluwa ng bawat tao na gumagawa niyaong nakapipinsala, sa Judio muna at gayundin sa Griego; </div>
  <div id="chapter2_verse10">
    <b>
      <sup>10 </sup>
    </b>ngunit kaluwalhatian at karangalan at kapayapaan para sa bawat isa na gumagawa ng mabuti, para sa Judio muna at gayundin para sa Griego. </div>
  <div id="chapter2_verse11">
    <b>
      <sup>11 </sup>
    </b>Sapagkat walang pagtatangi ang Diyos.</div>
  <div id="chapter2_verse12">
    <b>
      <sup>12 </sup>
    </b>Bilang halimbawa, ang lahat ng mga nagkasala nang walang kautusan ay malilipol din nang walang kautusan; ngunit ang lahat ng mga nagkasala sa ilalim ng kautusan ay hahatulan sa pamamagitan ng kautusan. </div>
  <div id="chapter2_verse13">
    <b>
      <sup>13 </sup>
    </b>Sapagkat hindi ang mga tagapakinig sa kautusan ang siyang matuwid sa harap ng Diyos, kundi ang mga tagatupad ng kautusan ang ipahahayag na matuwid. </div>
  <div id="chapter2_verse14">
    <b>
      <sup>14 </sup>
    </b>Sapagkat kailanma’t ang mga tao ng mga bansa na walang kautusan ay likas na gumagawa ng mga bagay na nasa kautusan, ang mga taong ito, bagaman walang kautusan, ay kautusan sa kanilang sarili. </div>
  <div id="chapter2_verse15">
    <b>
      <sup>15 </sup>
    </b>Sila mismo ang nagpapakita na ang diwa ng kautusan ay nakasulat sa kanilang mga puso, samantalang ang kanilang budhi ay nagpapatotoong kasama nila at, sa pagitan ng kanilang sariling mga kaisipan, sila ay inaakusahan o ipinagdadahilan pa nga. </div>
  <div id="chapter2_verse16">
    <b>
      <sup>16 </sup>
    </b>Ito ay mangyayari sa araw na hahatulan ng Diyos sa pamamagitan ni Kristo Jesus ang mga lihim na bagay ng sangkatauhan, ayon sa mabuting balita na aking ipinahahayag.</div>
  <div id="chapter2_verse17">
    <b>
      <sup>17 </sup>
    </b>Ngayon, kung ikaw ay isang Judio sa pangalan at nananalig sa kautusan at ipinagmamapuri ang Diyos, </div>
  <div id="chapter2_verse18">
    <b>
      <sup>18 </sup>
    </b>at alam mo ang kaniyang kalooban at sinasang-ayunan ang mga bagay na magagaling dahil tinuturuan ka nang bibigan mula sa Kautusan; <div id="page1696"></div></div>
  <div id="chapter2_verse19">
    <b>
      <sup>19 </sup>
    </b>at naniniwala ka na ikaw ay isang tagaakay ng mga bulag, liwanag para sa mga nasa kadiliman, </div>
  <div id="chapter2_verse20">
    <b>
      <sup>20 </sup>
    </b>tagapagtuwid ng mga di-makatuwiran, guro ng mga sanggol, at nagtataglay ng balangkas ng kaalaman at ng katotohanan sa Kautusan — </div>
  <div id="chapter2_verse21">
    <b>
      <sup>21 </sup>
    </b>gayunman, ikaw ba, na nagtuturo sa iba, ay hindi nagtuturo sa iyong sarili? Ikaw, na nangangaral na “Huwag magnakaw,” nagnanakaw ka ba? </div>
  <div id="chapter2_verse22">
    <b>
      <sup>22 </sup>
    </b>Ikaw, na nagsasabing “Huwag mangalunya,” nangangalunya ka ba? Ikaw, na nagpapahayag ng pagkamuhi sa mga idolo, ninanakawan mo ba ang mga templo? </div>
  <div id="chapter2_verse23">
    <b>
      <sup>23 </sup>
    </b>Ikaw, na nagmamapuri dahil sa kautusan, sa pamamagitan ba ng iyong pagsalansang sa Kautusan ay winawalang-dangal mo ang Diyos? </div>
  <div id="chapter2_verse24">
    <b>
      <sup>24 </sup>
    </b>Sapagkat “ang pangalan ng Diyos ay nalalapastangan dahil sa inyo sa gitna ng mga bansa”; gaya ng nasusulat.</div>
  <div id="chapter2_verse25">
    <b>
      <sup>25 </sup>
    </b>Ang pagtutuli, sa katunayan, ay kapaki-pakinabang tangi lamang kung isinasagawa mo ang kautusan; ngunit kung ikaw ay mananalansang ng kautusan, ang iyong pagtutuli ay naging di-pagtutuli. </div>
  <div id="chapter2_verse26">
    <b>
      <sup>26 </sup>
    </b>Samakatuwid, kung ang isang taong di-tuli ay tumutupad sa matuwid na mga kahilingan ng Kautusan, ang kaniyang di-pagtutuli ay ibibilang na pagtutuli, hindi ba? </div>
  <div id="chapter2_verse27">
    <b>
      <sup>27 </sup>
    </b>At ang taong di-tuli na likas na gayon, sa pagtupad sa Kautusan, ay hahatol sa iyo na bagaman taglay ang nakasulat na kodigo nito at ang pagtutuli ay isang mananalansang ng kautusan. </div>
  <div id="chapter2_verse28">
    <b>
      <sup>28 </sup>
    </b>Sapagkat siya ay hindi Judio na gayon sa panlabas, ni ang pagtutuli man ay yaong nasa panlabas sa laman. </div>
  <div id="chapter2_verse29">
    <b>
      <sup>29 </sup>
    </b>Kundi siya ay Judio na gayon sa panloob, at ang kaniyang pagtutuli ay yaong sa puso sa pamamagitan ng espiritu, at hindi sa pamamagitan ng isang nakasulat na kodigo. Ang papuri ng isang iyon ay nanggagaling, hindi sa mga tao, kundi sa Diyos.</div>
</div>