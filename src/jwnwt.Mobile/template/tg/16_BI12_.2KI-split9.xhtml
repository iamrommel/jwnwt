<div>
  <div id="chapter9_verse1">
    <span class="w_ch">
      <b>9 </b>
    </span>At si Eliseo na propeta ay tumawag sa isa sa mga anak ng mga propeta at pagkatapos ay nagsabi sa kaniya: “Bigkisan mo ang iyong mga balakang at kunin mo ang praskong <div id="page604"></div>ito ng langis sa iyong kamay at pumaroon ka sa Ramot-gilead. </div>
  <div id="chapter9_verse2">
    <b>
      <sup>2 </sup>
    </b>Kapag nakarating ka na roon, makipagkita ka roon kay Jehu na anak ni Jehosapat na anak ni Nimsi; at pumasok ka at patindigin mo siya sa gitna ng kaniyang mga kapatid at dalhin mo siya sa kaloob-loobang silid. </div>
  <div id="chapter9_verse3">
    <b>
      <sup>3 </sup>
    </b>At kunin mo ang prasko ng langis at ibuhos mo iyon sa kaniyang ulo at sabihin, ‘Ito ang sinabi ni Jehova: “Pinapahiran kita bilang hari sa Israel.” ’ At buksan mo ang pinto at tumakas ka at huwag kang maghintay.”</div>
  <div id="chapter9_verse4">
    <b>
      <sup>4 </sup>
    </b>At ang tagapaglingkod, ang tagapaglingkod ng propeta, ay yumaon patungo sa Ramot-gilead. </div>
  <div id="chapter9_verse5">
    <b>
      <sup>5 </sup>
    </b>Nang pumasok siya, aba, naroon ang mga pinuno ng hukbong militar na nakaupo. Sinabi niya ngayon: “Mayroon akong salita para sa iyo, O pinuno.” Sa gayon ay sinabi ni Jehu: “Para kanino sa aming lahat?” At sinabi niya: “Para sa iyo, O pinuno.” </div>
  <div id="chapter9_verse6">
    <b>
      <sup>6 </sup>
    </b>Kaya tumindig siya at pumasok sa bahay; at ibinuhos niya ang langis sa kaniyang ulo at sinabi sa kaniya: “Ito ang sinabi ni Jehova na Diyos ng Israel, ‘Pinapahiran kita bilang hari sa bayan ni Jehova, samakatuwid ay sa Israel. </div>
  <div id="chapter9_verse7">
    <b>
      <sup>7 </sup>
    </b>At saktan mo ang sambahayan ni Ahab na iyong panginoon, at ipaghihiganti ko ang dugo ng aking mga lingkod na mga propeta at ang dugo ng lahat ng lingkod ni Jehova sa kamay ni Jezebel. </div>
  <div id="chapter9_verse8">
    <b>
      <sup>8 </sup>
    </b>At ang buong sambahayan ni Ahab ay papanaw; at lilipulin ko mula kay Ahab ang sinumang umiihi sa pader at ang sinumang mahina at walang-kabuluhan sa Israel. </div>
  <div id="chapter9_verse9">
    <b>
      <sup>9 </sup>
    </b>At ang sambahayan ni Ahab ay gagawin kong tulad ng sambahayan ni Jeroboam na anak ni Nebat at tulad ng sambahayan ni Baasa na anak ni Ahias. </div>
  <div id="chapter9_verse10">
    <b>
      <sup>10 </sup>
    </b>At si Jezebel ay uubusin ng mga aso sa lupain sa Jezreel, at walang sinumang maglilibing sa kaniya.’ ” Sa gayon ay binuksan niya ang pinto at tumakas.</div>
  <div id="chapter9_verse11">
    <b>
      <sup>11 </sup>
    </b>Kung tungkol kay Jehu, lumabas siya patungo sa mga lingkod ng kaniyang panginoon, at nagsimula silang magsabi sa kaniya: “Ang lahat ba ay nasa mabuting kalagayan? Bakit pumarito sa iyo ang taong ito na nasisiraan ng bait?” Ngunit sinabi niya sa kanila: “Kilalang-kilala ninyo ang lalaki at ang uri ng kaniyang pananalita.” </div>
  <div id="chapter9_verse12">
    <b>
      <sup>12 </sup>
    </b>Ngunit sinabi nila: “Kabulaanan! Sabihin mo sa amin, pakisuyo.” At sinabi niya: “Ganito at ganoon ang sinalita niya sa akin, na sinasabi, ‘Ito ang sinabi ni Jehova: “Pinapahiran kita bilang hari sa Israel.” ’ ” </div>
  <div id="chapter9_verse13">
    <b>
      <sup>13 </sup>
    </b>Sa gayon ay dali-dali nilang kinuha ang kani-kaniyang kasuutan at inilagay iyon sa ilalim niya sa mismong mga baytang, at pinasimulan nilang hipan ang tambuli at sabihin: “Si Jehu ay naging hari!” </div>
  <div id="chapter9_verse14">
    <b>
      <sup>14 </sup>
    </b>At si Jehu na anak ni Jehosapat na anak ni Nimsi ay nakipagsabuwatan laban kay Jehoram.</div>
  <div id="chapter9_verse15">
    <b>
      <sup>15 </sup>
    </b>Nang maglaon ay bumalik si Jehoram na hari upang magpagaling sa Jezreel mula sa mga sugat na isinugat ng mga Siryano sa kaniya nang lumaban siya kay Hazael na hari ng Sirya.</div>
  <div id="chapter9_verse16">
    <b>
      <sup>16 </sup>
    </b>At si Jehu ay nagsimulang sumakay at pumaroon sa Jezreel; sapagkat si Jehoram ay nakahiga roon, at si Ahazias na hari ng Juda ay lumusong upang makita si Jehoram. </div>
  <div id="chapter9_verse17">
    <b>
      <sup>17 </sup>
    </b>At ang bantay ay nakatayo sa ibabaw ng tore sa Jezreel, at nakita niya ang <div id="page605"></div>dumadaluyong na karamihan ng mga lalaki ni Jehu habang ito ay dumarating, at kaagad niyang sinabi: “May nakikita akong dumadaluyong na karamihan ng mga lalaki.” Sa gayon ay sinabi ni Jehoram: “Kumuha ka ng isang kabalyero at isugo mo siya upang salubungin sila, at sabihin niya, ‘May kapayapaan ba?’ ” </div>
  <div id="chapter9_verse18">
    <b>
      <sup>18 </sup>
    </b>Kaya pumaroon ang isang nakasakay sa kabayo upang salubungin siya at nagsabi: “Ito ang sinabi ng hari, ‘May kapayapaan ba?’ ” Ngunit sinabi ni Jehu: “Ano ang kinalaman mo sa ‘kapayapaan’? Pumaroon ka sa likuran ko!”</div>
  <div id="chapter9_verse19">
    <b>
      <sup>19 </sup>
    </b>Kaya nagsugo siya ng ikalawang nakasakay sa kabayo, na nang makarating siya sa kanila ay nagsabi: “Ito ang sinabi ng hari, ‘May kapayapaan ba?’ ” Ngunit sinabi ni Jehu: “Ano ang kinalaman mo sa ‘kapayapaan’? Pumaroon ka sa likuran ko!”</div>
  <div id="chapter9_verse20">
    <b>
      <sup>20 </sup>
    </b>At isinaysay ng bantay, na sinasabi: “Siya ay nakarating sa kanila, ngunit hindi siya bumabalik; at ang pagpapatakbo ay tulad ng pagpapatakbo ni Jehu na apo ni Nimsi, sapagkat nagpapatakbo siya nang may kabaliwan.” </div>
  <div id="chapter9_verse21">
    <b>
      <sup>21 </sup>
    </b>Sa gayon ay sinabi ni Jehoram: “Magsingkaw ka!” Kaya ang kaniyang karong pandigma ay siningkawan at si Jehoram na hari ng Israel at si Ahazias na hari ng Juda ay lumabas, ang bawat isa ay sa kaniyang sariling karong pandigma. Habang humahayo sila upang salubungin si Jehu, nasumpungan nila siya sa lupain ni Nabot na Jezreelita.</div>
  <div id="chapter9_verse22">
    <b>
      <sup>22 </sup>
    </b>At nangyari, nang makita ni Jehoram si Jehu ay kaagad niyang sinabi: “May kapayapaan ba, Jehu?” Ngunit sinabi niya: “Anong kapayapaan ang maaaring umiral hangga’t naroon pa ang mga pakikiapid ni Jezebel na iyong ina at ang kaniyang maraming panggagaway?” </div>
  <div id="chapter9_verse23">
    <b>
      <sup>23 </sup>
    </b>Kaagad na nagpihit si Jehoram ng kaniyang mga kamay, upang makatakas siya, at nagsabi kay Ahazias: “May panlilinlang, Ahazias!” </div>
  <div id="chapter9_verse24">
    <b>
      <sup>24 </sup>
    </b>At inilagay ni Jehu sa kaniyang kamay ang isang busog at pinana si Jehoram sa pagitan ng mga bisig, anupat ang palaso ay lumabas sa kaniyang puso, at nalugmok siya sa kaniyang karong pandigma. </div>
  <div id="chapter9_verse25">
    <b>
      <sup>25 </sup>
    </b>Sinabi niya ngayon kay Bidkar na kaniyang ayudante: “Buhatin mo siya; ihagis mo siya sa bukid ni Nabot na Jezreelita; sapagkat alalahanin mo: Ako at ikaw ay nakasakay sa mga karong hila ng mga kabayo sa likuran ni Ahab na kaniyang ama, at si Jehova ang nagtaas ng kapahayagang ito laban sa kaniya: </div>
  <div id="chapter9_verse26">
    <b>
      <sup>26 </sup>
    </b>‘ “Talagang nakita ko ang dugo ni Nabot at ang dugo ng kaniyang mga anak kahapon,” ang sabi ni Jehova, “at talagang gagantihan kita sa lupaing ito,” ang sabi ni Jehova.’ Kaya ngayon, buhatin mo siya; ihagis mo siya sa lupain ayon sa salita ni Jehova.”</div>
  <div id="chapter9_verse27">
    <b>
      <sup>27 </sup>
    </b>At nakita iyon ni Ahazias na hari ng Juda at tumakas siya at dumaan sa bahay-hardin. (Nang maglaon ay tinugis siya ni Jehu at sinabi: “Siya rin! Saktan ninyo siya!” [Kaya sinaktan nila siya] habang nasa karo sa daang paahon sa Gur, na malapit sa Ibleam. At ipinagpatuloy niya ang kaniyang pagtakas hanggang sa Megido at doon namatay. </div>
  <div id="chapter9_verse28">
    <b>
      <sup>28 </sup>
    </b>Nang magkagayon ay isinakay siya ng kaniyang mga lingkod sa isang karo patungong Jerusalem, kung kaya inilibing nila siya sa kaniyang libingan kasama ng kaniyang mga ninuno sa Lunsod ni David. </div>
  <div id="chapter9_verse29">
    <b>
      <sup>29 </sup>
    </b>At ikalabing-isang taon nga ni Jehoram na anak ni Ahab nang si Ahazias ay maging hari sa Juda.)</div>
  <div id="chapter9_verse30">
    <b>
      <sup>30 </sup>
    </b>Nang maglaon ay dumating si Jehu sa Jezreel, at narinig ni Jezebel ang tungkol doon. At pinintahan niya ang kaniyang mga mata ng itim na pinta at inayusan nang maganda ang kaniyang ulo at dumungaw sa bintana. </div>
  <div id="chapter9_verse31">
    <b>
      <sup>31 </sup>
    </b>At pumasok si Jehu sa pintuang-daan. Siya ngayon ay nagsabi: “Napabuti ba si Zimri na mámamátay ng kaniyang panginoon?” </div>
  <div id="chapter9_verse32">
    <b>
      <sup>32 </sup>
    </b>Sa gayon ay itiningala niya ang kaniyang mukha sa bintana at sinabi: “Sino ang nasa panig ko? Sino?” Kaagad na dumungaw sa kaniya ang dalawa o tatlong opisyal ng korte. </div>
  <div id="chapter9_verse33">
    <b>
      <sup>33 </sup>
    </b>Kaya sinabi niya: “Ibagsak ninyo siya!” Nang magkagayon ay ibinagsak nila siya, at ang kaniyang dugo ay tumilamsik sa pader at sa mga kabayo; at kaniya ngayong niyurakan siya. </div>
  <div id="chapter9_verse34">
    <b>
      <sup>34 </sup>
    </b>Pagkatapos ay pumasok siya at kumain at uminom at nagsabi: “Pakisuyo, asikasuhin ninyo ang isinumpang ito at ilibing ninyo siya, sapagkat siya ay anak ng isang hari.” </div>
  <div id="chapter9_verse35">
    <b>
      <sup>35 </sup>
    </b>Nang yumaon sila upang ilibing siya, wala silang nasumpungang anuman sa kaniya kundi ang bungo at ang mga paa at ang mga palad ng mga kamay. </div>
  <div id="chapter9_verse36">
    <b>
      <sup>36 </sup>
    </b>Nang bumalik sila at sabihin sa kaniya, siya ay nagsabi: “Iyon ang salita ni Jehova na sinalita niya sa pamamagitan ng kaniyang lingkod na si Elias na Tisbita, na nagsasabi, ‘Sa lupain ng Jezreel ay kakainin ng mga aso ang laman ni Jezebel. </div>
  <div id="chapter9_verse37">
    <b>
      <sup>37 </sup>
    </b>At ang bangkay ni Jezebel ay tiyak na magiging gaya ng dumi sa ibabaw ng bukid sa lupain ng Jezreel, anupat hindi nila masasabi: “Ito si Jezebel.” ’ ”</div>
</div>