<div>
  <p class="w_biblebookname">Awit</p>
  <p class="sw">Panambitan ni David na inawit niya kay Jehova tungkol sa mga salita ni Cus na Benjaminita.</p>
  <p class="sl">
    <a id="chapter7"></a>
    <a id="chapter7_verse1"></a>
    <span class="w_ch">
      <b>7 </b>
    </span>O Jehova na aking Diyos, sa iyo ako nanganganlong.</p>
  <p class="sz">Iligtas mo ako mula sa lahat ng umuusig sa akin at hanguin mo ako,</p>
  <p class="sl">
    <a id="chapter7_verse2"></a>
    <b>
      <sup>2 </sup>
    </b>Upang sa aking kaluluwa ay walang sinumang <a id="page858"></a>lumuray na gaya ng leon,</p>
  <p class="sz">Na umaagaw sa akin kapag walang tagapagligtas.</p>
  <p class="sl">
    <a id="chapter7_verse3"></a>
    <b>
      <sup>3 </sup>
    </b>O Jehova na aking Diyos, kung nagawa ko ito,</p>
  <p class="sz">Kung may anumang kawalang-katarungan sa aking mga kamay,</p>
  <p class="sl">
    <a id="chapter7_verse4"></a>
    <b>
      <sup>4 </sup>
    </b>Kung ginantihan ko ng masama yaong nagbibigay-gantimpala sa akin,</p>
  <p class="sz">O kung sinamsaman ko ang sinumang napopoot sa akin nang walang tagumpay,</p>
  <p class="sl">
    <a id="chapter7_verse5"></a>
    <b>
      <sup>5 </sup>
    </b>Tugisin na sana ng kaaway ang aking kaluluwa</p>
  <p class="sz">At abutan niya at yurakan ang aking buhay hanggang sa mismong lupa</p>
  <p class="sz">At patahanin ang aking kaluwalhatian sa alabok. <i>Selah.</i></p>
  <p class="sl">
    <a id="chapter7_verse6"></a>
    <b>
      <sup>6 </sup>
    </b>Bumangon ka, O Jehova, sa iyong galit;</p>
  <p class="sz">Itaas mo ang iyong sarili sa mga silakbo ng poot niyaong mga napopoot sa akin,</p>
  <p class="sz">At gumising ka alang-alang sa akin, yamang nag-utos ka ukol sa kahatulan.</p>
  <p class="sl">
    <a id="chapter7_verse7"></a>
    <b>
      <sup>7 </sup>
    </b>At palibutan ka nawa ng kapulungan ng mga liping pambansa,</p>
  <p class="sz">At laban doon ay bumalik ka nawa sa kaitaasan.</p>
  <p class="sl">
    <a id="chapter7_verse8"></a>
    <b>
      <sup>8 </sup>
    </b>Si Jehova ang maglalapat ng hatol sa mga bayan.</p>
  <p class="sz">Hatulan mo ako, O Jehova, ayon sa aking katuwiran</p>
  <p class="sz">At ayon sa katapatan kong nasa akin.</p>
  <p class="sl">
    <a id="chapter7_verse9"></a>
    <b>
      <sup>9 </sup>
    </b>Pakisuyo, magwakas nawa ang kasamaan ng mga balakyot,</p>
  <p class="sz">At itatag mo nawa ang matuwid;</p>
  <p class="sz">At ang Diyos bilang matuwid ay sumusubok sa puso at sa mga bato.</p>
  <p class="sl">
    <a id="chapter7_verse10"></a>
    <b>
      <sup>10 </sup>
    </b>Ang kalasag para sa akin ay nasa Diyos, na Tagapagligtas niyaong mga matapat ang puso.</p>
  <p class="sl">
    <a id="chapter7_verse11"></a>
    <b>
      <sup>11 </sup>
    </b>Ang Diyos ay isang matuwid na Hukom,</p>
  <p class="sz">At ang Diyos ay nagpupukol ng mga pagtuligsa araw-araw.</p>
  <p class="sl">
    <a id="chapter7_verse12"></a>
    <b>
      <sup>12 </sup>
    </b>Kung ang sinuman ay hindi manunumbalik, ang Kaniyang tabak ay patatalasin niya,</p>
  <p class="sz">Ang kaniyang busog ay tiyak na huhutukin niya, at ihahanda niya iyon sa pagpana.</p>
  <p class="sl">
    <a id="chapter7_verse13"></a>
    <b>
      <sup>13 </sup>
    </b>At ihahanda niya para sa kaniyang sarili ang mga kasangkapan ng kamatayan;</p>
  <p class="sz">Ang kaniyang mga palaso ay pagliliyabin niya.</p>
  <p class="sl">
    <a id="chapter7_verse14"></a>
    <b>
      <sup>14 </sup>
    </b>Narito! May nagdadalang-tao ng bagay na nakasasakit,</p>
  <p class="sz">At siya ay naglilihi ng kabagabagan at manganganak nga ng kabulaanan.</p>
  <p class="sl">
    <a id="chapter7_verse15"></a>
    <b>
      <sup>15 </sup>
    </b>Nagdukal siya ng isang hukay, at hinukay pa niya iyon;</p>
  <p class="sz">Ngunit mahuhulog siya sa butas na kaniyang ginawa.</p>
  <p class="sl">
    <a id="chapter7_verse16"></a>
    <b>
      <sup>16 </sup>
    </b>Ang kaniyang kabagabagan ay babalik sa kaniyang sariling ulo,</p>
  <p class="sz">At sa tuktok ng kaniyang ulo ay bababa ang kaniyang sariling karahasan.</p>
  <p class="sl">
    <a id="chapter7_verse17"></a>
    <b>
      <sup>17 </sup>
    </b>Pupurihin ko si Jehova ayon sa kaniyang katuwiran,</p>
  <p class="sz">At aawit ako sa pangalan ni Jehova na Kataas-taasan.</p>
</div>