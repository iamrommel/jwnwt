<div><div id="chapter20_verse1"><span class="w_ch"><b>20 </b></span>At pagkatapos na humupa ang kaguluhan, ipinatawag ni Pablo ang mga alagad, at nang mapatibay-loob na niya sila at makapagpaalam sa kanila, yumaon siya upang maglakbay patungong Macedonia. </div><div id="chapter20_verse2"><b><sup>2 </sup></b>Pagkatapos na lumibot sa mga bahaging iyon at mapatibay-loob ang mga naroon sa pamamagitan ng maraming salita, pumaroon siya sa Gresya. </div><div id="chapter20_verse3"><b><sup>3 </sup></b>At nang makagugol siya roon ng tatlong buwan, sa dahilang isang pakana ang binuo ng mga Judio laban sa kaniya nang maglalayag na siya patungong Sirya, siya ay nagpasiyang bumalik na dumaraan sa Macedonia. </div><div id="chapter20_verse4"><b><sup>4 </sup></b>Sinamahan siya ni Sopatro na anak ni Pirro ng Berea, nina Aristarco at Segundo na mga taga-Tesalonica, at ni Gayo ng Derbe, at ni Timoteo, at mula sa distrito ng Asia ay nina Tiquico at Trofimo. </div><div id="chapter20_verse5"><b><sup>5 </sup></b>Ang mga ito ay nauna at naghintay sa amin sa Troas; </div><div id="chapter20_verse6"><b><sup>6 </sup></b>ngunit naglayag kami mula sa Filipos pagkatapos ng mga araw ng mga tinapay na walang pampaalsa, at dumating kami sa kanila sa Troas sa loob ng limang araw; at doon ay gumugol kami ng pitong araw.</div><div id="chapter20_verse7"><b><sup>7 </sup></b>Noong unang araw ng sanlinggo, nang nagkakatipon kami upang kumain, si Pablo ay nagsimulang magdiskurso sa kanila, yamang lilisan na siya kinabukasan; at pinahaba niya ang kaniyang pagsasalita hanggang hatinggabi. </div><div id="chapter20_verse8"><b><sup>8 </sup></b>Kaya maraming lampara sa silid sa itaas kung saan kami nagkakatipon. </div><div id="chapter20_verse9"><b><sup>9 </sup></b>Habang nakaupo sa bintana, <div id="page1676"></div>isang kabataang lalaki na nagngangalang Eutico ang nakatulog nang mahimbing habang si Pablo ay patuloy na nagsasalita, at, nang malugmok sa pagkakatulog, siya ay nahulog mula sa ikatlong palapag at patay na nang buhatin. </div><div id="chapter20_verse10"><b><sup>10 </sup></b>Ngunit nanaog si Pablo, dumapa sa ibabaw niya at niyakap siya at sinabi: “Tigilan ninyo ang pagkakaingay, sapagkat ang kaniyang kaluluwa ay nasa kaniya.” </div><div id="chapter20_verse11"><b><sup>11 </sup></b>Siya ngayon ay pumanhik at pinasimulan ang kainan at kumain, at pagkatapos ng mahabang pakikipag-usap, hanggang sa magbukang-liwayway, siya ay lumisan na. </div><div id="chapter20_verse12"><b><sup>12 </sup></b>Kaya dinala nilang buháy ang batang lalaki at di-masukat ang kanilang pagkaaliw.</div><div id="chapter20_verse13"><b><sup>13 </sup></b>Kami ngayon ay nagpauna sa barko at naglayag patungong Asos, kung saan binabalak naming ilulan si Pablo, sapagkat, pagkabigay ng ganitong mga tagubilin, binabalak naman niyang maglakad. </div><div id="chapter20_verse14"><b><sup>14 </sup></b>Kaya nang abutan niya kami sa Asos, inilulan namin siya at pumaroon sa Mitilene; </div><div id="chapter20_verse15"><b><sup>15 </sup></b>at, pagkalayag mula roon kinabukasan, nakarating kami sa tapat ng Kios, ngunit nang sumunod na araw ay dumaong kami sa Samos, at nang sumunod pang araw ay dumating kami sa Mileto. </div><div id="chapter20_verse16"><b><sup>16 </sup></b>Sapagkat ipinasiya ni Pablo na lampasan ang Efeso, upang hindi siya gumugol ng panahon sa distrito ng Asia; sapagkat nagmamadali siya upang makarating sa Jerusalem sa araw ng kapistahan ng Pentecostes kung magagawa niya.</div><div id="chapter20_verse17"><b><sup>17 </sup></b>Gayunman, mula sa Mileto ay nagpasugo siya sa Efeso at ipinatawag ang matatandang lalaki ng kongregasyon. </div><div id="chapter20_verse18"><b><sup>18 </sup></b>Nang makarating sila sa kaniya ay sinabi niya sa kanila: “Nalalaman ninyong lubos kung paanong mula nang unang araw na tumuntong ako sa distrito ng Asia ay nakasama ninyo ako sa buong panahon, </div><div id="chapter20_verse19"><b><sup>19 </sup></b>na nagpapaalipin para sa Panginoon taglay ang buong kababaan ng pag-iisip at mga luha at mga pagsubok na nangyari sa akin dahil sa mga pakana ng mga Judio; </div><div id="chapter20_verse20"><b><sup>20 </sup></b>samantalang hindi ko ipinagkait ang pagsasabi sa inyo ng alinman sa mga bagay na kapaki-pakinabang ni ang pagtuturo sa inyo nang hayagan at sa bahay-bahay. </div><div id="chapter20_verse21"><b><sup>21 </sup></b>Kundi lubusan akong nagpatotoo kapuwa sa mga Judio at sa mga Griego tungkol sa pagsisisi sa Diyos at pananampalataya sa ating Panginoong Jesus. </div><div id="chapter20_verse22"><b><sup>22 </sup></b>At ngayon, narito! nakagapos sa espiritu, ako ay maglalakbay patungong Jerusalem, bagaman hindi ko nalalaman ang mga bagay na mangyayari sa akin doon, </div><div id="chapter20_verse23"><b><sup>23 </sup></b>maliban sa bagay na sa bawat lunsod ay paulit-ulit na nagpapatotoo sa akin ang banal na espiritu habang sinasabi nito na may mga gapos at mga kapighatian na naghihintay sa akin. </div><div id="chapter20_verse24"><b><sup>24 </sup></b>Gayunpaman, hindi ko itinuturing ang aking kaluluwa na may anumang halaga at waring mahal sa akin, matapos ko lamang ang aking takbuhin at ang ministeryo na tinanggap ko mula sa Panginoong Jesus, na lubusang magpatotoo sa mabuting balita tungkol sa di-sana-nararapat na kabaitan ng Diyos.</div><div id="chapter20_verse25"><b><sup>25 </sup></b>“At ngayon, narito! alam ko na kayong lahat na pinaroonan ko upang pangaralan ng kaharian ay hindi na makakakita pa sa aking mukha. </div><div id="chapter20_verse26"><b><sup>26 </sup></b>Kaya nga tinatawagan ko kayong magpatotoo sa mismong araw na ito na ako ay malinis sa dugo ng lahat ng tao, </div><div id="chapter20_verse27"><b><sup>27 </sup></b>sapagkat hindi ko ipinagkait na sabihin sa inyo ang lahat ng layunin ng <div id="page1677"></div>Diyos. </div><div id="chapter20_verse28"><b><sup>28 </sup></b>Bigyang-pansin ninyo ang inyong sarili at ang buong kawan, na sa kanila ay inatasan kayo ng banal na espiritu bilang mga tagapangasiwa, upang magpastol sa kongregasyon ng Diyos, na binili niya ng dugo ng kaniyang sariling Anak. </div><div id="chapter20_verse29"><b><sup>29 </sup></b>Alam ko na pag-alis ko ay papasok sa gitna ninyo ang mapaniil na mga lobo at hindi makikitungo nang magiliw sa kawan, </div><div id="chapter20_verse30"><b><sup>30 </sup></b>at mula sa inyo mismo ay may mga taong babangon at magsasalita ng mga bagay na pilipit at ilalayo ang mga alagad upang pasunurin sa kanila.</div><div id="chapter20_verse31"><b><sup>31 </sup></b>“Kaya nga manatili kayong gising, at isaisip ninyo na sa loob ng tatlong taon, gabi at araw, hindi ako tumigil sa pagpapaalaala sa bawat isa na may pagluha. </div><div id="chapter20_verse32"><b><sup>32 </sup></b>At ngayon ay ipinagkakatiwala ko kayo sa Diyos at sa salita ng kaniyang di-sana-nararapat na kabaitan, na siyang salitang makapagpapatibay sa inyo at makapagbibigay sa inyo ng mana kasama ng lahat ng mga pinabanal. </div><div id="chapter20_verse33"><b><sup>33 </sup></b>Hindi ko inimbot ang pilak o ginto o kasuutan ng sinumang tao. </div><div id="chapter20_verse34"><b><sup>34 </sup></b>Nalalaman ninyo mismo na ang mga kamay na ito ang nag-asikaso sa mga pangangailangan ko at niyaong sa mga kasama ko. </div><div id="chapter20_verse35"><b><sup>35 </sup></b>Ipinakita ko sa inyo sa lahat ng bagay na sa pagpapagal nang gayon ay dapat ninyong tulungan yaong mahihina, at dapat ninyong isaisip ang mga salita ng Panginoong Jesus, nang siya mismo ay magsabi, ‘May higit na kaligayahan sa pagbibigay kaysa sa pagtanggap.’ ”</div><div id="chapter20_verse36"><b><sup>36 </sup></b>At nang masabi na niya ang mga bagay na ito, lumuhod siyang kasama nilang lahat at nanalangin. </div><div id="chapter20_verse37"><b><sup>37 </sup></b>Sa katunayan, nagkaroon ng di-kakaunting pagtangis sa gitna nilang lahat, at sumubsob sila sa leeg ni Pablo at magiliw siyang hinalikan, </div><div id="chapter20_verse38"><b><sup>38 </sup></b>sapagkat lalo na silang nasaktan sa salitang sinabi niya na hindi na nila makikita ang kaniyang mukha. Sa gayon ay inihatid na nila siya sa barko.</div></div>