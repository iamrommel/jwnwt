<div><div id="chapter29_verse1"><span class="w_ch"><b>29 </b></span>Ang taong paulit-ulit na sinasaway ngunit nagpapatigas ng kaniyang leeg ay biglang mababali, at wala nang kagalingan.</div><div id="chapter29_verse2"><b><sup>2 </sup></b>Kapag dumarami ang matuwid, ang bayan ay nagsasaya; ngunit kapag ang balakyot ang may hawak ng pamamahala, ang bayan ay nagbubuntunghininga.</div><div id="chapter29_verse3"><b><sup>3 </sup></b>Ang taong umiibig sa karunungan ay nagpapasaya sa kaniyang ama, ngunit siyang nakikisama sa mga patutot ay sumisira ng mahahalagang pag-aari.</div><div id="chapter29_verse4"><b><sup>4 </sup></b>Sa pamamagitan ng katarungan ay napananatili ng hari ang lupain, ngunit ginigiba iyon ng taong humihingi ng mga suhol.</div><div id="chapter29_verse5"><b><sup>5 </sup></b>Ang matipunong lalaking labis na mapamuri sa kaniyang kasamahan ay naglalatag lamang ng lambat para sa kaniyang mga hakbang.</div><div id="chapter29_verse6"><b><sup>6 </sup></b>Sa pagsalansang ng masamang tao ay may silo, ngunit siyang matuwid ay humihiyaw nang may kagalakan at natutuwa.</div><div id="chapter29_verse7"><b><sup>7 </sup></b>Inaalam ng matuwid ang pag-aangkin sa batas ng mga maralita. Hindi isinasaalang-alang ng balakyot ang gayong kaalaman.</div><div id="chapter29_verse8"><b><sup>8 </sup></b>Ang mga taong may kahambugang magsalita ay nagpapaliyab ng bayan, ngunit yaong marurunong ay pumapawi ng galit.</div><div id="chapter29_verse9"><b><sup>9 </sup></b>Ang taong marunong, na pumasok sa usapin laban sa taong mangmang—siya ay nabagabag at tumawa rin, at walang kapahingahan.</div><div id="chapter29_verse10"><b><sup>10 </sup></b>Ang mga taong uháw sa dugo ay napopoot sa sinumang walang kapintasan; at kung <div id="page1044"></div>tungkol sa mga matuwid, hinahanap nila ang kaluluwa ng bawat isa.</div><div id="chapter29_verse11"><b><sup>11 </sup></b>Inilalabas ng hangal ang kaniyang buong espiritu, ngunit siyang marunong ay nagpapanatili nitong mahinahon hanggang sa huli.</div><div id="chapter29_verse12"><b><sup>12 </sup></b>Kapag ang tagapamahala ay nagbibigay-pansin sa bulaang pananalita, ang lahat ng nagsisilbi sa kaniya ay magiging balakyot.</div><div id="chapter29_verse13"><b><sup>13 </sup></b>Ang dukha at ang taong naniniil ay nagsalubong; ngunit pinagliliwanag ni Jehova ang mga mata nilang dalawa.</div><div id="chapter29_verse14"><b><sup>14 </sup></b>Kapag hinahatulan ng hari ang mga maralita nang may katapatan, ang kaniyang trono ay matibay na matatatag sa habang panahon.</div><div id="chapter29_verse15"><b><sup>15 </sup></b>Ang pamalo at ang saway ang siyang nagbibigay ng karunungan; ngunit ang batang pinababayaan ay magdudulot ng kahihiyan sa kaniyang ina.</div><div id="chapter29_verse16"><b><sup>16 </sup></b>Kapag dumarami ang balakyot, ang pagsalansang ay lumalaganap; ngunit mamasdan ng mga matuwid ang kanila mismong pagbagsak.</div><div id="chapter29_verse17"><b><sup>17 </sup></b>Parusahan mo ang iyong anak at siya ay magdadala sa iyo ng kapahingahan at magbibigay ng malaking kaluguran sa iyong kaluluwa.</div><div id="chapter29_verse18"><b><sup>18 </sup></b>Kung saan walang pangitain ay hindi masupil ang bayan, ngunit maliligaya sila na tumutupad ng kautusan.</div><div id="chapter29_verse19"><b><sup>19 </sup></b>Ang isang lingkod ay hindi magpapatuwid sa pamamagitan lamang ng mga salita, sapagkat nauunawaan niya ngunit hindi siya nagbibigay-pansin.</div><div id="chapter29_verse20"><b><sup>20 </sup></b>Nakakita ka na ba ng taong padalus-dalos sa kaniyang mga salita? May higit pang pag-asa para sa hangal kaysa sa kaniya.</div><div id="chapter29_verse21"><b><sup>21 </sup></b>Kung pinalalayaw ng isa ang kaniyang lingkod mula pa sa pagkabata, siya ay magiging walang utang na loob sa dakong huli ng kaniyang buhay.</div><div id="chapter29_verse22"><b><sup>22 </sup></b>Ang taong magagalitin ay pumupukaw ng pagtatalo, at ang sinumang madaling magngalit ay maraming pagsalansang.</div><div id="chapter29_verse23"><b><sup>23 </sup></b>Ang makalupang tao ay pagpapakumbabain ng kaniya mismong kapalaluan, ngunit siyang may mapagpakumbabang espiritu ay tatangan sa kaluwalhatian.</div><div id="chapter29_verse24"><b><sup>24 </sup></b>Siyang kasamahan ng magnanakaw ay napopoot sa kaniyang sariling kaluluwa. Makarinig man siya ng panatang may kinalaman sa isang sumpa, ngunit wala siyang anumang ipinaaalam.</div><div id="chapter29_verse25"><b><sup>25 </sup></b>Ang panginginig sa harap ng mga tao ang siyang nag-uumang ng silo, ngunit siyang nagtitiwala kay Jehova ay ipagsasanggalang.</div><div id="chapter29_verse26"><b><sup>26 </sup></b>Marami ang humahanap sa mukha ng tagapamahala, ngunit ang kahatulan ng isang tao ay mula kay Jehova.</div><div id="chapter29_verse27"><b><sup>27 </sup></b>Ang taong walang-katarungan ay karima-rimarim sa mga matuwid, at ang matapat sa kaniyang lakad ay karima-rimarim sa balakyot.</div></div>