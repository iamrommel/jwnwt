<div>
  <div id="chapter9_verse1">
    <span class="w_ch">
      <b>9 </b>
    </span>At nang matapos ang mga bagay na ito, ang mga prinsipe ay lumapit sa akin, na nagsasabi: “Ang bayan ng Israel at ang mga saserdote at ang mga Levita ay hindi pa bumubukod mula sa mga tao ng mga lupain kung tungkol sa kanilang mga karima-rimarim na bagay, samakatuwid ay ang mga Canaanita, ang mga Hiteo, ang mga Perizita, ang mga Jebusita, ang mga Ammonita, ang mga Moabita, ang mga Ehipsiyo at ang mga Amorita. </div>
  <div id="chapter9_verse2">
    <b>
      <sup>2 </sup>
    </b>Sapagkat tinanggap nila ang ilan sa kanilang mga anak na babae para sa kanilang sarili at para sa kanilang mga anak na lalaki; at sila, ang binhing banal, ay nahalo sa mga tao ng mga lupain, at ang kamay ng mga prinsipe at ng mga kinatawang tagapamahala ang nangunguna sa kawalang-katapatang ito.”</div>
  <div id="chapter9_verse3">
    <b>
      <sup>3 </sup>
    </b>At nang marinig ko ang tungkol sa bagay na ito ay hinapak ko ang aking kasuutan at ang aking damit na walang manggas, at binunot ko ang ilang buhok ng aking ulo at ng aking balbas, at nanatili akong nakaupong natitigilan. </div>
  <div id="chapter9_verse4">
    <b>
      <sup>4 </sup>
    </b>At nagtipon din sila sa akin, na bawat isa ay nanginginig dahil sa mga salita ng Diyos ng Israel laban sa kawalang-katapatan ng itinapong bayan, habang ako ay nakaupong natitigilan hanggang sa handog na mga butil sa kinagabihan.</div>
  <div id="chapter9_verse5">
    <b>
      <sup>5 </sup>
    </b>At noong handog na mga butil sa kinagabihan ay tumayo ako mula sa aking kahihiyan, na punít ang aking kasuutan at ang aking damit na <div id="page755"></div>walang manggas, at iniluhod ko ang aking mga tuhod at iniunat ko ang aking mga palad kay Jehova na aking Diyos. </div>
  <div id="chapter9_verse6">
    <b>
      <sup>6 </sup>
    </b>At ako ay nagsabi: “O Diyos ko, ako ay nahihiya at nanliliit na itaas ang aking mukha sa iyo, O Diyos ko, sapagkat ang aming mga kamalian ay dumami sa ibabaw ng aming ulo at ang aming pagkakasala ay lubhang lumaki na abot hanggang sa langit. </div>
  <div id="chapter9_verse7">
    <b>
      <sup>7 </sup>
    </b>Mula nang mga araw ng aming mga ninuno ay mayroon na kaming matinding pagkakasala hanggang sa araw na ito; at dahil sa aming mga kamalian ay ibinigay kami, kami nga, ang aming mga hari, ang aming mga saserdote, sa kamay ng mga hari ng mga lupain sa pamamagitan ng tabak, ng pagkabihag at ng pagkadambong at ng pagkapahiya ng mukha, gaya sa araw na ito. </div>
  <div id="chapter9_verse8">
    <b>
      <sup>8 </sup>
    </b>At ngayon sa kaunting sandali ay dumating ang lingap mula kay Jehova na aming Diyos nang iwanan sa amin yaong mga tumakas at nang bigyan kami ng isang tulos sa kaniyang dakong banal, upang paningningin ang aming mga mata, O aming Diyos, at upang bigyan kami ng kaunting ginhawa mula sa aming pagkaalipin. </div>
  <div id="chapter9_verse9">
    <b>
      <sup>9 </sup>
    </b>Sapagkat kami ay mga lingkod; at sa aming pagkaalipin ay hindi kami iniwan ng aming Diyos, kundi naggagawad siya sa amin ng maibiging-kabaitan sa harap ng mga hari ng Persia, upang bigyan kami ng panibagong lakas sa pagtatayo ng bahay ng aming Diyos at sa pagpapanauli ng mga tiwangwang na dako nito at upang bigyan kami ng isang batong pader sa Juda at sa Jerusalem.</div>
  <div id="chapter9_verse10">
    <b>
      <sup>10 </sup>
    </b>“At ngayon ay ano ang sasabihin namin, O aming Diyos, pagkatapos nito? Sapagkat iniwan namin ang iyong mga utos, </div>
  <div id="chapter9_verse11">
    <b>
      <sup>11 </sup>
    </b>na iniutos mo sa pamamagitan ng iyong mga lingkod na mga propeta, na nagsasabi, ‘Ang lupaing papasukin ninyo upang ariin ay isang maruming lupain dahil sa karumihan ng mga tao ng mga lupain, dahil sa kanilang mga karima-rimarim na bagay na ipinuno nila roon sa dulo’t dulo sa pamamagitan ng kanilang karumihan. </div>
  <div id="chapter9_verse12">
    <b>
      <sup>12 </sup>
    </b>At ngayon ay huwag ninyong ibigay ang inyong mga anak na babae sa kanilang mga anak na lalaki, ni ang kanilang mga anak na babae man ay tanggapin ninyo para sa inyong mga anak na lalaki; at hanggang sa panahong walang takda ay huwag kayong gumawa ukol sa kanilang kapayapaan at sa kanilang kasaganaan, upang kayo ay lumakas at kumain nga ng buti ng lupain at talagang magmay-ari nito para sa inyong mga anak hanggang sa panahong walang takda.’ </div>
  <div id="chapter9_verse13">
    <b>
      <sup>13 </sup>
    </b>At pagkatapos ng lahat ng sumapit sa amin dahil sa aming masasamang gawa at sa aming matinding pagkakasala—sapagkat ang aming kamalian, O aming Diyos, ay itinuring mo nang maliit kaysa marapat, at ibinigay mo sa amin yaong mga nakatakas na gaya ng mga ito— </div>
  <div id="chapter9_verse14">
    <b>
      <sup>14 </sup>
    </b>lalabagin ba naming muli ang iyong mga utos at makikipag-alyansa ukol sa pag-aasawa sa mga bayan na may mga karima-rimarim na bagay na ito? Hindi ka ba magagalit sa amin nang sukdulan anupat walang sinumang malalabi at walang sinumang makatatakas? </div>
  <div id="chapter9_verse15">
    <b>
      <sup>15 </sup>
    </b>O Jehova na Diyos ng Israel, ikaw ay matuwid, sapagkat naiwan kami bilang isang takas na bayan gaya ng sa araw na ito. Narito kami sa harap mo sa aming pagkakasala, sapagkat hindi nga maaaring tumayo sa harap mo dahil dito.”</div>
</div>