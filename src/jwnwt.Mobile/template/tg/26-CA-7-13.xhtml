<div><div id="chapter7_verse1"><span class="w_ch"><b>7 </b></span>“Anong ganda ng iyong mga yapak sa iyong mga sandalyas, O nagkukusang anak na babae! Ang hubog ng iyong mga hita ay gaya ng mga palamuti, na gawa ng mga kamay ng artisano. </div><div id="chapter7_verse2"><b><sup>2 </sup></b>Ang kabilugan ng iyong pusod ay mangkok na bilog. Huwag nawa itong magkulang ng hinaluang alak. Ang iyong tiyan ay isang bunton ng trigo, na nababakuran ng mga liryo. </div><div id="chapter7_verse3"><b><sup>3 </sup></b>Ang iyong dalawang suso ay gaya ng dalawang anak, ang kambal ng babaing gasela. </div><div id="chapter7_verse4"><b><sup>4 </sup></b>Ang iyong leeg ay gaya ng isang toreng garing. Ang iyong mga mata ay gaya ng mga tipunang-tubig sa Hesbon, sa tabi ng pintuang-daan ng Bat-rabim. Ang iyong ilong ay gaya ng tore ng Lebanon, na nakatanaw sa Damasco. </div><div id="chapter7_verse5"><b><sup>5 </sup></b>Ang iyong ulo ay gaya ng Carmel, at ang mga bungkos sa iyong ulo ay gaya ng lanang tinina sa mamula-mulang purpura. Ang hari ay nabibihag ng mga lugay. </div><div id="chapter7_verse6"><b><sup>6 </sup></b>Anong ganda mo, at anong kaiga-igaya mo, O babaing minamahal, sa gitna ng masisidhing kaluguran! </div><div id="chapter7_verse7"><b><sup>7 </sup></b>Ang tindig mong ito ay kahalintulad ng puno ng palma, at ang iyong mga suso, ng mga kumpol ng datiles. </div><div id="chapter7_verse8"><b><sup>8 </sup></b>Sinabi ko, ‘Aakyat ako sa puno ng palma, upang mahawakan ko ang mga buwig ng datiles nito.’ At, pakisuyo, ang iyong mga suso nawa ay maging gaya ng mga kumpol sa punong ubas, at ang bango ng iyong ilong ay maging gaya ng mga mansanas, </div><div id="chapter7_verse9"><b><sup>9 </sup></b>at ang iyong ngalangala ay maging gaya ng pinakamainam na alak na humahagod nang suwabe para sa mahal ko, na banayad na dumadaloy sa mga labi ng mga natutulog.”</div><div id="chapter7_verse10"><b><sup>10 </sup></b>“Ako ay sa mahal ko, at ako ang kaniyang hinahangad. </div><div id="chapter7_verse11"><b><sup>11 </sup></b>Halika, O mahal ko, pumaroon tayo sa parang; manuluyan tayo sa gitna ng mga halamang henna. </div><div id="chapter7_verse12"><b><sup>12 </sup></b>Bumangon tayo nang maaga at magpunta <div id="page1067"></div>sa mga ubasan, upang makita natin kung ang punong ubas ay sumibol na, kung ang bulaklak ay bumuka na, kung ang mga puno ng granada ay namulaklak na. Doon ko ibibigay sa iyo ang aking mga kapahayagan ng pagmamahal. </div><div id="chapter7_verse13"><b><sup>13 </sup></b>Ang mga mandragoras ay nagbibigay na ng kanilang bango, at sa tabi ng ating mga pasukang-daan ay naroon ang lahat ng uri ng pinakapiling mga bunga. Ang bago at gayundin ang luma, O mahal ko, ay pinakaiingatan ko para sa iyo.</div></div>