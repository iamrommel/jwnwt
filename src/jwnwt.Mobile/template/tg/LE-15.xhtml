<div>
  <div id="chapter15_verse1">
    <span class="w_ch">
      <b>15 </b>
    </span>At si Jehova ay patuloy na nagsalita kay Moises at kay Aaron, na sinasabi: </div>
  <div id="chapter15_verse2">
    <b>
      <sup>2 </sup>
    </b>“Magsalita kayo sa mga anak ni Israel, at sabihin ninyo sa kanila, ‘Kung ang sinumang lalaki ay may agas mula sa kaniyang ari, ang kaniyang agas ay marumi. </div>
  <div id="chapter15_verse3">
    <b>
      <sup>3 </sup>
    </b>At ito ang magiging karumihan niya dahil sa kaniyang agas: Ang kaniyang ari man ay nilalabasan ng agas o ang kaniyang ari ay nagbabara dahil sa kaniyang agas, iyon ay kaniyang karumihan.</div>
  <div id="chapter15_verse4">
    <b>
      <sup>4 </sup>
    </b>“‘Anumang higaan ang mahigaan ng isang inaagasan ay magiging marumi, at anumang bagay ang maupuan niya ay magiging marumi. </div>
  <div id="chapter15_verse5">
    <b>
      <sup>5 </sup>
    </b>At ang isang tao na makahipo ng kaniyang higaan ay maglalaba ng kaniyang mga kasuutan, at siya ay maliligo sa tubig at magiging marumi hanggang sa gabi. </div>
  <div id="chapter15_verse6">
    <b>
      <sup>6 </sup>
    </b>At sinumang umupo sa bagay na inupuan ng isang inaagasan ay maglalaba ng kaniyang mga kasuutan, at siya ay maliligo sa tubig at magiging marumi hanggang sa gabi. </div>
  <div id="chapter15_verse7">
    <b>
      <sup>7 </sup>
    </b>At sinumang humipo sa laman ng isang inaagasan ay maglalaba ng kaniyang mga kasuutan, at siya ay maliligo sa tubig at magiging marumi hanggang sa gabi. </div>
  <div id="chapter15_verse8">
    <b>
      <sup>8 </sup>
    </b>At kung maduraan ng isang inaagasan ang sinumang malinis, lalabhan niya ang kaniyang mga kasuutan at maliligo sa tubig at magiging marumi hanggang sa gabi. </div>
  <div id="chapter15_verse9">
    <b>
      <sup>9 </sup>
    </b>At ang alinmang síya na masakyan ng isang inaagasan ay magiging marumi. </div>
  <div id="chapter15_verse10">
    <b>
      <sup>10 </sup>
    </b>At sinumang humipo ng anumang bagay na napalagay sa ilalim niya ay magiging marumi hanggang sa gabi; at ang magdadala ng mga iyon ay maglalaba ng kaniyang mga kasuutan, at siya ay maliligo sa tubig at magiging marumi hanggang sa gabi. </div>
  <div id="chapter15_verse11">
    <b>
      <sup>11 </sup>
    </b>At ang sinumang mahipo ng isang inaagasan kung hindi siya nakapagbanlaw ng kaniyang mga kamay sa tubig ay maglalaba nga ng kaniyang mga kasuutan at maliligo sa tubig at magiging marumi hanggang sa gabi. </div>
  <div id="chapter15_verse12">
    <b>
      <sup>12 </sup>
    </b>At ang sisidlang luwad na mahipo ng isang inaagasan ay babasagin; at anumang sisidlang kahoy ay babanlawan ng tubig.</div>
  <div id="chapter15_verse13">
    <b>
      <sup>13 </sup>
    </b>“‘At kung ang isang inaagasan ay maging malinis mula sa kaniyang agas, siya ay bibilang nga sa ganang kaniya ng pitong araw para sa kaniyang pagpapadalisay, <div id="page189"></div>at lalabhan niya ang kaniyang mga kasuutan at paliliguan ang kaniyang laman sa sariwang tubig; at siya ay magiging malinis. </div>
  <div id="chapter15_verse14">
    <b>
      <sup>14 </sup>
    </b>At sa ikawalong araw ay kukuha siya para sa kaniyang sarili ng dalawang batu-bato o dalawang inakáy na kalapati, at paroroon siya sa harap ni Jehova sa pasukan ng tolda ng kapisanan at ibibigay niya ang mga iyon sa saserdote. </div>
  <div id="chapter15_verse15">
    <b>
      <sup>15 </sup>
    </b>At ihahandog ng saserdote ang mga iyon, ang isa ay bilang handog ukol sa kasalanan at ang isa naman ay bilang handog na sinusunog; at ang saserdote ay magbabayad-sala para sa kaniya sa harap ni Jehova may kinalaman sa kaniyang agas.</div>
  <div id="chapter15_verse16">
    <b>
      <sup>16 </sup>
    </b>“‘At kung ang isang lalaki ay labasan ng semilya, paliliguan nga niya ang kaniyang buong laman sa tubig at magiging marumi hanggang sa gabi. </div>
  <div id="chapter15_verse17">
    <b>
      <sup>17 </sup>
    </b>At anumang kasuutan at anumang balat na malagyan ng lumabas na semilya ay huhugasan ng tubig at magiging marumi hanggang sa gabi.</div>
  <div id="chapter15_verse18">
    <b>
      <sup>18 </sup>
    </b>“‘Kung tungkol sa isang babae na masipingan ng isang lalaki na nilabasan ng semilya, sila ay maliligo sa tubig at magiging marumi hanggang sa gabi.</div>
  <div id="chapter15_verse19">
    <b>
      <sup>19 </sup>
    </b>“‘At kung ang isang babae ay inaagasan, at ang kaniyang agas sa kaniyang laman ay dugo, siya ay mananatili nang pitong araw sa kaniyang karumihan sa pagreregla, at sinumang humipo sa kaniya ay magiging marumi hanggang sa gabi. </div>
  <div id="chapter15_verse20">
    <b>
      <sup>20 </sup>
    </b>At anumang bagay na mahigaan niya sa kaniyang karumihan sa pagreregla ay magiging marumi, at lahat ng maupuan niya ay magiging marumi. </div>
  <div id="chapter15_verse21">
    <b>
      <sup>21 </sup>
    </b>At sinumang humipo ng kaniyang higaan ay maglalaba ng kaniyang mga kasuutan, at siya ay maliligo sa tubig at magiging marumi hanggang sa gabi. </div>
  <div id="chapter15_verse22">
    <b>
      <sup>22 </sup>
    </b>At sinumang humipo ng anumang bagay na kaniyang inupuan ay maglalaba ng kaniyang mga kasuutan, at siya ay maliligo sa tubig at magiging marumi hanggang sa gabi. </div>
  <div id="chapter15_verse23">
    <b>
      <sup>23 </sup>
    </b>At kung ang kaniyang inupuan ay higaan o iba pang bagay, kapag hinipo niya iyon ay magiging marumi siya hanggang sa gabi. </div>
  <div id="chapter15_verse24">
    <b>
      <sup>24 </sup>
    </b>At kung ang isang lalaki ay sumiping sa kaniya at ang kaniyang karumihan sa pagreregla ay mapasalalaki, ito ay magiging marumi nga nang pitong araw, at alinmang higaan na mahigaan nito ay magiging marumi.</div>
  <div id="chapter15_verse25">
    <b>
      <sup>25 </sup>
    </b>“‘Kung tungkol sa isang babae, kung ang agas ng kaniyang dugo ay umagos nang maraming araw gayong hindi naman iyon ang karaniwang panahon ng kaniyang karumihan sa pagreregla, o kung agusan siya nang mas matagal kaysa sa kaniyang karumihan sa pagreregla, ang lahat ng mga araw ng kaniyang maruming agas ay magiging gaya ng mga araw ng kaniyang karumihan sa pagreregla. Siya ay marumi. </div>
  <div id="chapter15_verse26">
    <b>
      <sup>26 </sup>
    </b>Alinmang higaan na kaniyang mahigaan sa alinmang araw ng kaniyang agas ay magiging higaan niya ng kaniyang karumihan sa pagreregla, at anumang bagay na kaniyang maupuan ay magiging marumi tulad ng karumihan ng kaniyang karumihan sa pagreregla. </div>
  <div id="chapter15_verse27">
    <b>
      <sup>27 </sup>
    </b>At sinumang humipo sa mga iyon ay magiging marumi, at siya ay maglalaba ng kaniyang mga kasuutan at maliligo sa tubig at magiging marumi hanggang sa gabi.</div>
  <div id="chapter15_verse28">
    <b>
      <sup>28 </sup>
    </b>“‘Ngunit, kung siya ay maging malinis na mula sa kaniyang agas, siya ay bibilang din sa ganang kaniya ng pitong araw, at pagkatapos ay magiging malinis siya. </div>
  <div id="chapter15_verse29">
    <b>
      <sup>29 </sup>
    </b>At sa ikawalong araw ay kukuha siya para <div id="page190"></div>sa kaniyang sarili ng dalawang batu-bato o dalawang inakáy na kalapati, at dadalhin niya ang mga iyon sa saserdote sa pasukan ng tolda ng kapisanan. </div>
  <div id="chapter15_verse30">
    <b>
      <sup>30 </sup>
    </b>At ihahandog ng saserdote ang isa bilang handog ukol sa kasalanan at ang isa naman bilang handog na sinusunog; at ang saserdote ay magbabayad-sala para sa kaniya sa harap ni Jehova may kinalaman sa kaniyang maruming agas.</div>
  <div id="chapter15_verse31">
    <b>
      <sup>31 </sup>
    </b>“‘At iingatan ninyong hiwalay ang mga anak ni Israel mula sa kanilang karumihan, upang hindi sila mamatay sa kanilang karumihan dahil sa pagpaparungis nila ng aking tabernakulo, na nasa gitna nila.</div>
  <div id="chapter15_verse32">
    <b>
      <sup>32 </sup>
    </b>“‘Ito ang kautusan tungkol sa lalaking inaagasan at sa lalaking nilalabasan ng semilya anupat nagiging marumi siya dahil doon; </div>
  <div id="chapter15_verse33">
    <b>
      <sup>33 </sup>
    </b>at sa babaing nireregla sa kaniyang karumihan, at sa sinumang inaagusan ng kaniyang agas, lalaki man o babae, at kung ang isang lalaki ay sumiping sa isang babaing marumi.’”</div>
</div>