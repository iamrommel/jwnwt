<div>
  <div id="chapter3_verse1">
    <span class="w_ch">
      <b>3 </b>
    </span>Ang kapahayagang iyon ay tapat. Kung ang sinumang lalaki ay umaabot sa katungkulan ng tagapangasiwa, siya ay nagnanasa ng isang mainam na gawa. </div>
  <div id="chapter3_verse2">
    <b>
      <sup>2 </sup>
    </b>Ang tagapangasiwa kung gayon ay dapat na di-mapupulaan, asawa ng isang babae, katamtaman ang mga pag-uugali, matino ang pag-iisip, maayos, mapagpatuloy, kuwalipikadong magturo, </div>
  <div id="chapter3_verse3">
    <b>
      <sup>3 </sup>
    </b>hindi lasenggong basag-ulero, hindi nambubugbog, kundi makatuwiran, hindi palaaway, hindi maibigin sa salapi, </div>
  <div id="chapter3_verse4">
    <b>
      <sup>4 </sup>
    </b>isang lalaking namumuno sa kaniyang sariling sambahayan sa mahusay na paraan, may mga anak na nagpapasakop nang buong pagkaseryoso; </div>
  <div id="chapter3_verse5">
    <b>
      <sup>5 </sup>
    </b>(kung hindi nga alam ng sinumang lalaki kung paano mamuno sa kaniyang sariling sambahayan, paano niya aalagaan ang kongregasyon ng Diyos?) </div>
  <div id="chapter3_verse6">
    <b>
      <sup>6 </sup>
    </b>hindi bagong kumberteng lalaki, dahil baka magmalaki siya at mahulog sa hatol na ipinataw sa Diyablo. </div>
  <div id="chapter3_verse7">
    <b>
      <sup>7 </sup>
    </b>Isa pa, dapat din siyang magkaroon ng mainam na patotoo mula sa mga tao sa labas, upang hindi siya mahulog sa kadustaan at sa silo ng Diyablo.</div>
  <div id="chapter3_verse8">
    <b>
      <sup>8 </sup>
    </b>Ang mga ministeryal na lingkod ay dapat ding maging seryoso, hindi dalawang-dila, hindi mahilig sa maraming alak, hindi sakim sa di-tapat na pakinabang, </div>
  <div id="chapter3_verse9">
    <b>
      <sup>9 </sup>
    </b>nanghahawakan sa sagradong lihim ng pananampalataya taglay ang isang malinis na budhi.</div>
  <div id="chapter3_verse10">
    <b>
      <sup>10 </sup>
    </b>Gayundin naman, subukin muna ang mga ito kung sila ay karapat-dapat, pagkatapos ay paglingkurin sila bilang mga ministro, kung sila ay malaya sa akusasyon.</div>
  <div id="chapter3_verse11">
    <b>
      <sup>11 </sup>
    </b>Ang mga babae ay dapat ding maging seryoso, hindi naninirang-puri, katamtaman ang mga pag-uugali, tapat sa lahat ng mga bagay.</div>
  <div id="chapter3_verse12">
    <b>
      <sup>12 </sup>
    </b>Ang mga ministeryal na lingkod ay maging mga asawa ng isang babae, na namumuno sa mahusay na paraan sa mga anak at sa kanilang sariling mga sambahayan. </div>
  <div id="chapter3_verse13">
    <b>
      <sup>13 </sup>
    </b>Sapagkat ang mga lalaki na naglilingkod sa mahusay na paraan ay nagtatamo sa kanilang sarili ng isang mainam na katayuan at malaking kalayaan sa pagsasalita sa pananampalataya may kaugnayan kay Kristo Jesus.</div>
  <div id="chapter3_verse14">
    <b>
      <sup>14 </sup>
    </b>Isinusulat ko sa iyo ang mga bagay na ito, bagaman umaasa akong makapariyan sa iyo sa di-kalaunan, </div>
  <div id="chapter3_verse15">
    <b>
      <sup>15 </sup>
    </b>ngunit sakaling ako ay maantala, upang malaman mo kung paano ka dapat gumawi sa sambahayan ng Diyos, na siyang kongregasyon ng Diyos na buháy, isang haligi at suhay ng katotohanan. </div>
  <div id="chapter3_verse16">
    <b>
      <sup>16 </sup>
    </b>Tunay nga, ang <div id="page1794"></div>sagradong lihim ng makadiyos na debosyong ito ay kinikilalang dakila: ‘Siya ay nahayag sa laman, ipinahayag na matuwid sa espiritu, nagpakita sa mga anghel, ipinangaral sa gitna ng mga bansa, pinaniwalaan sa sanlibutan, tinanggap sa itaas sa kaluwalhatian.’</div>
</div>