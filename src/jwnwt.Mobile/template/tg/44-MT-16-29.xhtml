<div><div id="chapter16_verse1"><span class="w_ch"><b>16 </b></span>Dito ay lumapit sa kaniya ang mga Pariseo at mga Saduceo at, upang tuksuhin siya, hinilingan nila siya na magtanghal sa kanila ng isang tanda mula sa langit. </div><div id="chapter16_verse2"><b><sup>2 </sup></b>Bilang tugon ay sinabi niya sa kanila: “[[Kapag sumasapit ang gabi ay nakagawian na ninyong sabihin, ‘Magiging maganda ang panahon, sapagkat ang kalangitan ay mapulang gaya ng apoy’; </div><div id="chapter16_verse3"><b><sup>3 </sup></b>at sa umaga, ‘Magiging malamig at maulan ang panahon ngayon, sapagkat ang kalangitan ay mapulang gaya ng apoy, ngunit makulimlim.’ Alam ninyo kung paano bibigyang-kahulugan ang kaanyuan ng kalangitan, ngunit ang mga tanda ng mga panahon ay hindi ninyo mabigyang-kahulugan.]] </div><div id="chapter16_verse4"><b><sup>4 </sup></b>Ang isang balakyot at mapangalunyang salinlahi ay patuloy na naghahanap ng isang tanda, ngunit walang tanda na ibibigay rito maliban sa tanda ni Jonas.” Sa gayon ay umalis siya, na iniiwan sila.</div><div id="chapter16_verse5"><b><sup>5 </sup></b>Ngayon ang mga alagad ay tumawid sa kabilang ibayo at nakalimutang magdala ng mga tinapay. </div><div id="chapter16_verse6"><b><sup>6 </sup></b>Sinabi ni Jesus sa kanila: “Maging mapagmasid kayo at mag-ingat kayo sa lebadura ng mga Pariseo at mga Saduceo.” </div><div id="chapter16_verse7"><b><sup>7 </sup></b>Kaya nagsimula silang mangatuwiran sa kani-kanilang sarili, na sinasabi: “Hindi tayo nagdala ng anumang tinapay.” </div><div id="chapter16_verse8"><b><sup>8 </sup></b>Sa pagkaalam nito, sinabi ni Jesus: “Bakit kayo nangangatuwiran ng ganito sa inyu-inyong sarili, dahil wala kayong tinapay, kayo na may kakaunting pananampalataya? </div><div id="chapter16_verse9"><b><sup>9 </sup></b>Hindi pa ba ninyo nakukuha ang punto, o hindi ba ninyo naaalaala ang limang tinapay may kaugnayan sa limang libo at kung ilang basket ang inyong nakuha? </div><div id="chapter16_verse10"><b><sup>10 </sup></b>O ang <div id="page1476"></div>pitong tinapay may kaugnayan sa apat na libo at kung ilang basket ng panustos ang inyong nakuha? </div><div id="chapter16_verse11"><b><sup>11 </sup></b>Paano ngang hindi ninyo nauunawaan na hindi ako nagsalita sa inyo tungkol sa mga tinapay? Kundi mag-ingat kayo sa lebadura ng mga Pariseo at mga Saduceo.” </div><div id="chapter16_verse12"><b><sup>12 </sup></b>Nang magkagayon ay naintindihan nila na sinabi niyang mag-ingat sila, hindi sa lebadura ng tinapay, kundi sa turo ng mga Pariseo at mga Saduceo.</div><div id="chapter16_verse13"><b><sup>13 </sup></b>Ngayon nang makaparoon na siya sa mga bahagi ng Cesarea Filipos, tinanong ni Jesus ang kaniyang mga alagad: “Sino ang Anak ng tao ayon sa sinasabi ng mga tao?” </div><div id="chapter16_verse14"><b><sup>14 </sup></b>Sinabi nila: “Ang ilan ay nagsasabing si Juan Bautista, ang iba ay si Elias, ang iba pa ay si Jeremias o isa sa mga propeta.” </div><div id="chapter16_verse15"><b><sup>15 </sup></b>Sinabi niya sa kanila: “Kayo naman, sino ako ayon sa sinasabi ninyo?” </div><div id="chapter16_verse16"><b><sup>16 </sup></b>Bilang sagot ay sinabi ni Simon Pedro: “Ikaw ang Kristo, ang Anak ng Diyos na buháy.” </div><div id="chapter16_verse17"><b><sup>17 </sup></b>Bilang tugon ay sinabi ni Jesus sa kaniya: “Maligaya ka, Simon na anak ni Jonas, sapagkat hindi ito isiniwalat sa iyo ng laman at dugo, kundi ng aking Ama na nasa langit. </div><div id="chapter16_verse18"><b><sup>18 </sup></b>Gayundin, sinasabi ko sa iyo, Ikaw ay si Pedro, at sa batong-limpak na ito ay itatayo ko ang aking kongregasyon, at ang mga pintuang-daan ng Hades ay hindi makapananaig dito. </div><div id="chapter16_verse19"><b><sup>19 </sup></b>Ibibigay ko sa iyo ang mga susi ng kaharian ng langit, at anuman ang iyong igapos sa lupa ay magiging ang bagay na iginapos sa langit, at anuman ang iyong kalagan sa lupa ay magiging ang bagay na kinalagan sa langit.” </div><div id="chapter16_verse20"><b><sup>20 </sup></b>Nang magkagayon ay mahigpit niyang inutusan ang mga alagad na huwag sabihin kaninuman na siya ang Kristo.</div><div id="chapter16_verse21"><b><sup>21 </sup></b>Mula nang panahong iyon ay pinasimulan ni Jesu-Kristo na ipakita sa kaniyang mga alagad na siya ay kailangang pumaroon sa Jerusalem at magdusa ng maraming bagay mula sa matatandang lalaki at mga punong saserdote at mga eskriba, at patayin, at sa ikatlong araw ay ibangon. </div><div id="chapter16_verse22"><b><sup>22 </sup></b>Dahil dito ay dinala siya ni Pedro sa tabi at sinimulan siyang sawayin, na sinasabi: “Maging mabait ka sa iyong sarili, Panginoon; hindi kailanman mangyayari sa iyo ang kahihinatnang ito.” </div><div id="chapter16_verse23"><b><sup>23 </sup></b>Ngunit, pagtalikod niya, sinabi niya kay Pedro: “Lumagay ka sa likuran ko, Satanas! Ikaw ay isang katitisuran sa akin, sapagkat iniisip mo, hindi ang mga kaisipan ng Diyos, kundi yaong sa mga tao.”</div><div id="chapter16_verse24"><b><sup>24 </sup></b>Nang magkagayon ay sinabi ni Jesus sa kaniyang mga alagad: “Kung ang sinuman ay nagnanais na sumunod sa akin, itatwa niya ang kaniyang sarili at buhatin ang kaniyang pahirapang tulos at patuloy akong sundan. </div><div id="chapter16_verse25"><b><sup>25 </sup></b>Sapagkat ang sinumang nagnanais magligtas ng kaniyang kaluluwa ay mawawalan nito; ngunit ang sinumang mawalan ng kaniyang kaluluwa alang-alang sa akin ay makasusumpong nito. </div><div id="chapter16_verse26"><b><sup>26 </sup></b>Sapagkat ano ang magiging pakinabang ng isang tao kung matamo niya ang buong sanlibutan ngunit maiwala naman ang kaniyang kaluluwa? o ano ang ibibigay ng isang tao bilang kapalit ng kaniyang kaluluwa? </div><div id="chapter16_verse27"><b><sup>27 </sup></b>Sapagkat ang Anak ng tao ay itinalagang dumating na nasa kaluwalhatian ng kaniyang Ama kasama ng kaniyang mga anghel, at kung magkagayon ay gagantihan niya ang bawat isa ayon sa kaniyang paggawi. </div><div id="chapter16_verse28"><b><sup>28 </sup></b>Katotohanang sinasabi ko sa inyo na may ilan sa mga nakatayo <div id="page1477"></div>rito na hindi nga makatitikim ng kamatayan hanggang sa makita muna nila ang Anak ng tao na dumarating sa kaniyang kaharian.”</div></div>