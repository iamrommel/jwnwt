<div>
  <div id="chapter3_verse1">
    <span class="w_ch">
      <b>3 </b>
    </span>Sa aba ng lunsod ng pagbububo ng dugo. Siya ay punung-punô ng panlilinlang at ng pagnanakaw. Ang panghuhuli ay hindi tumitigil! </div>
  <div id="chapter3_verse2">
    <b>
      <sup>2 </sup>
    </b>Naroon ang haginit ng panghagupit at ang ugong ng pagkalampag ng gulong, at ang kumakaripas na kabayo at ang lumuluksong karo. </div>
  <div id="chapter3_verse3">
    <b>
      <sup>3 </sup>
    </b>Ang nakasakay na mangangabayo, at ang liyab ng tabak, at ang kidlat ng sibat, at ang karamihan ng mga napatay, at ang malaking bunton ng mga bangkay; at walang katapusan ang mga bangkay. Palagi silang natitisod sa kanilang mga bangkay; </div>
  <div id="chapter3_verse4">
    <b>
      <sup>4 </sup>
    </b>dahil sa dami ng mga pagpapatutot ng patutot, na kaakit-akit sa kagandahan, isang babaing dalubhasa sa panggagaway, siya na naninilo ng mga bansa sa pamamagitan ng kaniyang mga pagpapatutot at ng mga pamilya sa pamamagitan ng kaniyang mga panggagaway.</div>
  <div id="chapter3_verse5">
    <b>
      <sup>5 </sup>
    </b>“Narito! Ako ay laban sa iyo,” ang sabi ni Jehova ng mga hukbo, “at ilililis ko ang panakip ng iyong laylayan sa iyong mukha, at ipakikita ko sa mga bansa ang iyong kahubaran, at sa mga kaharian ang iyong kasiraang-puri. </div>
  <div id="chapter3_verse6">
    <b>
      <sup>6 </sup>
    </b>At maghahagis ako sa iyo ng mga kasuklam-suklam na bagay, at gagawin kitang kaaba-aba; at gagawin kitang isang panoorin. </div>
  <div id="chapter3_verse7">
    <b>
      <sup>7 </sup>
    </b>At mangyayari nga na ang lahat ng makakakita sa iyo ay tatakas mula sa iyo at magsasabi, ‘Ang Nineve ay sinamsaman! Sino ang makikiramay sa kaniya?’ Saan ako hahanap ng mga mang-aaliw para sa iyo? </div>
  <div id="chapter3_verse8">
    <b>
      <sup>8 </sup>
    </b>Mas mabuti ka pa ba kaysa sa No-amon, na nakaupo sa tabi ng mga kanal ng Nilo? Ang tubig ay nasa buong palibot niya, na ang kaniyang yaman ay ang dagat, na ang kaniyang pader ay mula sa dagat. </div>
  <div id="chapter3_verse9">
    <b>
      <sup>9 </sup>
    </b>Ang Etiopia ay kaniyang buong kalakasan, ang Ehipto rin; at walang hangganan iyan. Ang Put at <div id="page1419"></div>ang mga taga-Libya ay nakatulong sa iyo. </div>
  <div id="chapter3_verse10">
    <b>
      <sup>10 </sup>
    </b>Siya rin ay naukol sa pagkatapon; yumaon siya sa pagkabihag. Ang kaniya ring sariling mga anak ay pinagluray-luray sa bukana ng lahat ng lansangan; at ang kaniyang mga taong maluwalhati ay pinagpalabunutan nila, at ang lahat ng kaniyang mga dakila ay iginapos ng mga pangaw.</div>
  <div id="chapter3_verse11">
    <b>
      <sup>11 </sup>
    </b>“Ikaw man ay malalasing din; ikaw ay matatago. Maghahanap ka rin ng moog laban sa kaaway. </div>
  <div id="chapter3_verse12">
    <b>
      <sup>12 </sup>
    </b>Ang lahat ng iyong nakukutaang dako ay gaya ng mga puno ng igos na may mga unang hinog na bunga, na kapag nayugyog ay tiyak na mahuhulog sa bibig ng kumakain.</div>
  <div id="chapter3_verse13">
    <b>
      <sup>13 </sup>
    </b>“Narito! Ang iyong bayan ay mga babae sa gitna mo. Sa iyong mga kaaway ay walang pagsalang mabubuksan ang mga pintuang-daan ng iyong lupain. Lalamunin ng apoy ang iyong mga halang. </div>
  <div id="chapter3_verse14">
    <b>
      <sup>14 </sup>
    </b>Sumalok ka ng tubig para sa pagkubkob para sa iyong sarili. Patibayin mo ang iyong mga nakukutaang dako. Lumusong ka sa lusak, at yumurak ka sa luwad; hawakan mo ang hulmahan ng laryo. </div>
  <div id="chapter3_verse15">
    <b>
      <sup>15 </sup>
    </b>Doon man ay lalamunin ka ng apoy. Lilipulin ka ng tabak. Lalamunin ka nito na gaya ng uring balang. Magparami kang gaya ng uring balang; magparami kang gaya ng balang. </div>
  <div id="chapter3_verse16">
    <b>
      <sup>16 </sup>
    </b>Pinarami mo ang iyong mga negosyante nang higit kaysa sa mga bituin sa langit.</div>
  <div id="chapter3_verse17">
    <b>
      <sup>17 </sup>
    </b>Ang iyong mga tagapagbantay ay gaya ng balang, at ang iyong mga tagapangalap na opisyal ay gaya ng kulupon ng balang. Nagkakampo sila sa mga kural na bato kung araw na maginaw. Sumikat lamang ang araw, at sila ay lilipad na; at wala ngang nakaaalam ng dakong kinaroroonan nila.</div>
  <div id="chapter3_verse18">
    <b>
      <sup>18 </sup>
    </b>“Ang iyong mga pastol ay nag-antok, O hari ng Asirya; ang iyong mga taong mariringal ay namamalagi sa kanilang mga tahanan. Ang iyong bayan ay nangalat sa ibabaw ng mga bundok, at hindi sila tinitipon ninuman. </div>
  <div id="chapter3_verse19">
    <b>
      <sup>19 </sup>
    </b>Walang kaginhawahan sa iyong kasakunaan. Ang iyong sugat ay wala nang paggaling. Ang lahat ng makaririnig ng ulat tungkol sa iyo ay tiyak na magpapalakpak ng kanilang mga kamay sa iyo; sapagkat sino nga ba ang hindi palaging dinaraanan noon ng iyong kasamaan?”</div>
</div>