<div><div id="chapter8_verse1"><span class="w_ch"><b>8 </b></span>At sinabi ni Jehova sa akin: “Kumuha ka para sa iyo ng isang malaking tapyas at isulat mo roon sa pamamagitan ng panulat ng taong mortal, ‘Maher-salal-has-baz.’ </div><div id="chapter8_verse2"><b><sup>2 </sup></b>At bigyan mo ako ng katibayan para sa akin mula sa tapat na mga saksi, si Uria na saserdote at si Zacarias na anak ni Jeberekias.”</div><div id="chapter8_verse3"><b><sup>3 </sup></b>Sa gayon ay lumapit ako sa propetisa, at siya ay nagdalang-tao at sa kalaunan ay nagsilang ng isang anak na lalaki. At si Jehova ay nagsabi sa akin: “Tawagin mong Maher-salal-has-baz ang kaniyang pangalan, </div><div id="chapter8_verse4"><b><sup>4 </sup></b>sapagkat bago matuto ang batang lalaki na tumawag ng, ‘Ama ko!’ at ‘Ina ko!’ may isang magdadala ng yaman ng Damasco at ng samsam mula sa Samaria sa harap ng hari ng Asirya.”</div><div id="chapter8_verse5"><b><sup>5 </sup></b>At si Jehova ay nagsalita pa sa akin, na sinasabi: </div><div id="chapter8_verse6"><b><sup>6 </sup></b>“Sa dahilang itinakwil ng bayang ito ang tubig ng Siloa na umaagos nang banayad, at ipinagbubunyi si Rezin at ang anak ni Remalias; </div><div id="chapter8_verse7"><b><sup>7 </sup></b>kaya naman, narito! isasampa ni Jehova laban sa kanila ang malakas at maraming tubig ng Ilog, ang hari ng Asirya at ang kaniyang buong kaluwalhatian. At siya ay tiyak na aahon sa lahat ng kaniyang mga batis at aapaw sa lahat ng kaniyang mga pampang </div><div id="chapter8_verse8"><b><sup>8 </sup></b>at magdaraan sa Juda. Siya ay babaha nga at daraan. Hanggang sa leeg ay aabot siya. At pupunuin ng pagkakaunat ng kaniyang mga pakpak ang lapad ng iyong lupain, O Emmanuel!”</div><div id="chapter8_verse9"><b><sup>9 </sup></b>Maging mapaminsala kayo, O kayong mga bayan, at magkadurug-durog; at makinig kayo, lahat kayong nasa malalayong bahagi ng lupa! Magbigkis kayo ng inyong sarili, at magkadurug-durog! Magbigkis kayo ng inyong sarili, at magkadurug-durog! </div><div id="chapter8_verse10"><b><sup>10 </sup></b>Magplano kayo ng isang pakana, at iyon ay malalansag! Salitain ninyo ang anumang salita, at hindi iyon matatayo, sapagkat ang Diyos ay sumasaamin! </div><div id="chapter8_verse11"><b><sup>11 </sup></b>Sapagkat ito ang sinabi sa akin ni Jehova <div id="page1078"></div>nang may kalakasan ng kamay, upang mailihis niya ako mula sa paglakad sa daan ng bayang ito, na sinasabi: </div><div id="chapter8_verse12"><b><sup>12 </sup></b>“Huwag ninyong sabihin, ‘Isang sabuwatan!’ may kinalaman sa lahat ng palaging sinasabi ng bayang ito, ‘Isang sabuwatan!’ at ang kinatatakutan nila ay huwag ninyong katakutan, ni manginig man kayo dahil doon. </div><div id="chapter8_verse13"><b><sup>13 </sup></b>Si Jehova ng mga hukbo—siya ang Isa na dapat ninyong ituring na banal, at siya ang dapat ninyong katakutan, at siya ang Isa na dapat maging sanhi ng inyong panginginig.”</div><div id="chapter8_verse14"><b><sup>14 </sup></b>At siya ay magiging gaya ng isang sagradong dako; ngunit gaya ng bato na kahahampasan at gaya ng malaking bato na katitisuran ng dalawang sambahayan ng Israel, gaya ng bitag at gaya ng silo sa mga tumatahan sa Jerusalem. </div><div id="chapter8_verse15"><b><sup>15 </sup></b>At marami sa kanila ang tiyak na matitisod at mabubuwal at mababalian, at masisilo at mahuhuli.</div><div id="chapter8_verse16"><b><sup>16 </sup></b>Ilulon ninyo ang katibayan, lagyan ninyo ng tatak ang kautusan sa gitna ng aking mga alagad! </div><div id="chapter8_verse17"><b><sup>17 </sup></b>At patuloy akong maghihintay kay Jehova, na nagkukubli ng kaniyang mukha mula sa sambahayan ni Jacob, at ako ay aasa sa kaniya.</div><div id="chapter8_verse18"><b><sup>18 </sup></b>Narito! Ako at ang mga anak na ibinigay sa akin ni Jehova ay gaya ng mga tanda at gaya ng mga himala sa Israel mula kay Jehova ng mga hukbo, na tumatahan sa Bundok Sion.</div><div id="chapter8_verse19"><b><sup>19 </sup></b>At kung sasabihin nila sa inyo: “Sumangguni kayo sa mga espiritista o sa mga may espiritu ng panghuhula na humuhuni at nagsasalita nang pabulong,” hindi ba sa Diyos nito dapat sumangguni ang alinmang bayan? [Dapat bang sumangguni] sa mga patay para sa mga buháy? </div><div id="chapter8_verse20"><b><sup>20 </sup></b>Sa kautusan at sa katibayan!</div><div id="chapter8_verse21"><b><sup>21 </sup></b>At ang bawat isa ay tiyak na daraan sa lupain na nagigipit at gutóm; at mangyayari nga na sa dahilang siya ay gutóm at pinag-init niya sa galit ang kaniyang sarili, isusumpa nga niya ang kaniyang hari at ang kaniyang Diyos at titingala. </div><div id="chapter8_verse22"><b><sup>22 </sup></b>At sa lupa ay titingin siya, at, narito! kabagabagan at kadiliman, karimlan, panahon ng kahirapan at dilim na walang liwanag.</div></div>