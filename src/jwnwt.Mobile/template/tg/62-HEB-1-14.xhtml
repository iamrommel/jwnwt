<div><p class="biblename">Sa mga Hebreo</p><div id="chapter1_verse1"><span class="w_ch"><b>1 </b></span>Ang Diyos, na noong matagal nang panahon ay nagsalita sa maraming pagkakataon at sa maraming paraan sa ating mga ninuno sa pamamagitan ng mga propeta, </div><div id="chapter1_verse2"><b><sup>2 </sup></b>ay nagsalita sa atin sa wakas ng mga araw na ito sa pamamagitan ng isang Anak, na inatasan niyang tagapagmana ng lahat ng bagay, at sa pamamagitan niya ay kaniyang ginawa ang mga sistema ng mga bagay. </div><div id="chapter1_verse3"><b><sup>3 </sup></b>Siya ang sinag ng kaniyang kaluwalhatian at ang eksaktong larawan ng kaniya mismong sarili, at pinananatili niya ang lahat ng bagay sa pamamagitan ng salita ng kaniyang kapangyarihan; at pagkatapos niyang gumawa ng pagpapadalisay para sa ating mga kasalanan ay umupo siya sa kanan ng Karingalan sa matatayog na dako. </div><div id="chapter1_verse4"><b><sup>4 </sup></b>Sa gayon ay naging mas mabuti siya kaysa sa mga anghel, anupat nagmana siya ng isang pangalang higit na magaling kaysa sa kanila.</div><div id="chapter1_verse5"><b><sup>5 </sup></b>Halimbawa, sino sa mga anghel ang kailanma’y sinabihan niya: “Ikaw ang aking anak; ako, ngayon, ako ay naging iyong ama”? At muli: “Ako ang magiging kaniyang ama, at siya ang magiging aking anak”? </div><div id="chapter1_verse6"><b><sup>6 </sup></b>Ngunit nang muli niyang dinadala ang kaniyang Panganay sa tinatahanang lupa, kaniyang sinasabi: “At mangayupapa sa kaniya ang lahat ng mga anghel ng Diyos.”</div><div id="chapter1_verse7"><b><sup>7 </sup></b>Gayundin, may kinalaman sa mga anghel ay kaniyang sinasabi: “At ginagawa niyang mga espiritu ang kaniyang mga anghel, at liyab ng apoy ang kaniyang mga pangmadlang lingkod.” </div><div id="chapter1_verse8"><b><sup>8 </sup></b>Ngunit may kinalaman sa Anak: “Ang Diyos ang iyong trono magpakailan-kailanman, at ang setro ng iyong kaharian ay ang setro ng katuwiran. </div><div id="chapter1_verse9"><b><sup>9 </sup></b>Inibig mo ang katuwiran, at kinapootan mo ang katampalasanan. Kaya naman ang Diyos, ang iyong Diyos, ay nagpahid sa iyo ng langis ng pagbubunyi na higit kaysa <div id="page1808"></div>sa iyong mga kasamahan.” </div><div id="chapter1_verse10"><b><sup>10 </sup></b>At: “Ikaw nang pasimula, O Panginoon, ang naglatag ng mga pundasyon ng lupa, at ang langit ay mga gawa ng iyong mga kamay. </div><div id="chapter1_verse11"><b><sup>11 </sup></b>Sila ay maglalaho, ngunit ikaw ay patuloy na mananatili; at tulad ng isang panlabas na kasuutan ay maluluma silang lahat, </div><div id="chapter1_verse12"><b><sup>12 </sup></b>at babalutin mo silang gaya ng isang balabal, gaya ng isang panlabas na kasuutan; at sila ay mapapalitan, ngunit ikaw ay gayon pa rin, at ang iyong mga taon ay hindi mauubos kailanman.”</div><div id="chapter1_verse13"><b><sup>13 </sup></b>Ngunit tungkol sa kanino sa mga anghel niya sinabi kailanman: “Umupo ka sa aking kanan, hanggang sa ilagay ko ang iyong mga kaaway bilang tuntungan ng iyong mga paa”? </div><div id="chapter1_verse14"><b><sup>14 </sup></b>Hindi ba silang lahat ay mga espiritung ukol sa pangmadlang paglilingkod, na isinugo upang maglingkod doon sa mga magmamana ng kaligtasan?</div></div>