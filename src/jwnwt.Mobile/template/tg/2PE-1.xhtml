<div>
  <p>Ang Ikalawa ni Pedro</p>
  <div id="chapter1_verse1">
    <span class="w_ch">
      <b>1 </b>
    </span>Si Simon Pedro, isang alipin at apostol ni Jesu-Kristo, sa mga nagtamo ng pananampalataya, na tinataglay bilang pribilehiyong kapantay ng sa amin, sa pamamagitan ng katuwiran ng ating Diyos at ng Tagapagligtas na si Jesu-Kristo:</div>
  <div id="chapter1_verse2">
    <b>
      <sup>2 </sup>
    </b>Lumago nawa sa inyo ang di-sana-nararapat na kabaitan at kapayapaan sa pamamagitan ng tumpak na kaalaman sa Diyos at kay Jesus na ating Panginoon, </div>
  <div id="chapter1_verse3">
    <b>
      <sup>3 </sup>
    </b>yamang lubusang ibinigay sa atin ng kaniyang makadiyos na kapangyarihan ang lahat ng mga bagay na may kinalaman sa buhay at makadiyos na debosyon, sa pamamagitan ng tumpak na kaalaman sa isa na tumawag sa atin sa pamamagitan ng kaluwalhatian at kagalingan. </div>
  <div id="chapter1_verse4">
    <b>
      <sup>4 </sup>
    </b>Sa pamamagitan ng mga bagay na ito ay lubusan niyang ibinigay sa atin ang mahalaga at napakadakilang mga pangako, upang sa pamamagitan ng mga ito ay maging mga kabahagi kayo sa tulad-Diyos na kalikasan, yamang nakatakas na mula sa kasiraan na nasa sanlibutan dahil sa masamang pita.</div>
  <div id="chapter1_verse5">
    <b>
      <sup>5 </sup>
    </b>Oo, sa dahilan ngang ito, bilang tugon, sa pamamagitan ng inyong pagdaragdag ng lahat ng marubdob na pagsisikap, idagdag sa inyong pananampalataya ang kagalingan, sa inyong kagalingan ang kaalaman, </div>
  <div id="chapter1_verse6">
    <b>
      <sup>6 </sup>
    </b>sa inyong kaalaman ang pagpipigil sa sarili, sa inyong pagpipigil sa sarili ang pagbabata, sa inyong pagbabata ang makadiyos na debosyon, </div>
  <div id="chapter1_verse7">
    <b>
      <sup>7 </sup>
    </b>sa inyong makadiyos na debosyon ang pagmamahal na pangkapatid, sa inyong pagmamahal na pangkapatid ang pag-ibig. </div>
  <div id="chapter1_verse8">
    <b>
      <sup>8 </sup>
    </b>Sapagkat kung ang mga bagay na ito ay nasa inyo at nag-uumapaw, pipigilan kayo ng mga ito sa pagiging alinman sa di-aktibo o di-mabunga may kinalaman sa tumpak na kaalaman sa ating Panginoong Jesu-Kristo.</div>
  <div id="chapter1_verse9">
    <b>
      <sup>9 </sup>
    </b>Sapagkat kung wala sa kaninuman ang mga bagay na ito, siya ay bulag, na ipinipikit ang kaniyang mga mata sa liwanag, at naging malilimutin sa paglilinis sa kaniya mula sa kaniyang mga kasalanan noong matagal nang panahon. </div>
  <div id="chapter1_verse10">
    <b>
      <sup>10 </sup>
    </b>Sa dahilang ito, mga kapatid, lalo pa ninyong gawin ang inyong buong makakaya upang tiyakin para sa inyong sarili ang pagtawag at pagpili sa inyo; sapagkat kung patuloy ninyong ginagawa ang mga bagay na ito ay hindi kayo sa anumang paraan mabibigo kailanman. </div>
  <div id="chapter1_verse11">
    <b>
      <sup>11 </sup>
    </b>Sa katunayan, gayon saganang ilalaan sa inyo ang pagpasok sa walang-hanggang kaharian ng ating Panginoon at Tagapagligtas na si Jesu-Kristo.</div>
  <div id="chapter1_verse12">
    <b>
      <sup>12 </sup>
    </b>Sa dahilang ito ay lagi akong handa na ipaalaala sa inyo ang tungkol sa mga bagay na ito, bagaman alam ninyo ang mga ito at matibay kayong nakatatag sa katotohanan na naririyan sa inyo. </div>
  <div id="chapter1_verse13">
    <b>
      <sup>13 </sup>
    </b>Ngunit itinuturing kong matuwid, hangga’t ako ay nasa tabernakulong ito, na gisingin kayo sa pamamagitan ng pagpapaalaala sa inyo, </div>
  <div id="chapter1_verse14">
    <b>
      <sup>14 </sup>
    </b>yamang nalalaman ko na ang pag-aalis ng aking tabernakulo ay malapit na, gaya rin ng ipinahiwatig sa akin ng ating Panginoong Jesu-Kristo. </div>
  <div id="chapter1_verse15">
    <b>
      <sup>15 </sup>
    </b>Kaya gagawin ko rin ang aking buong makakaya <div id="page1839"></div>sa bawat pagkakataon upang, pagkatapos kong lumisan, mabanggit ninyo sa ganang inyo ang mga bagay na ito.</div>
  <div id="chapter1_verse16">
    <b>
      <sup>16 </sup>
    </b>Hindi, hindi namin ipinabatid sa inyo ang kapangyarihan at pagkanaririto ng ating Panginoong Jesu-Kristo sa pamamagitan ng pagsunod sa mga kuwentong di-totoo na may-katusuhang kinatha, kundi sa pagiging mga saksi sa kaniyang karingalan. </div>
  <div id="chapter1_verse17">
    <b>
      <sup>17 </sup>
    </b>Sapagkat tumanggap siya ng karangalan at kaluwalhatian mula sa Diyos na Ama, nang ang ganitong mga salita ay dumating sa kaniya mula sa maringal na kaluwalhatian: “Ito ang aking anak, ang aking minamahal, na akin ngang sinang-ayunan.” </div>
  <div id="chapter1_verse18">
    <b>
      <sup>18 </sup>
    </b>Oo, ang mga salitang ito ay narinig naming dumating mula sa langit habang kami ay kasama niya sa banal na bundok.</div>
  <div id="chapter1_verse19">
    <b>
      <sup>19 </sup>
    </b>Dahil dito ay taglay namin ang makahulang salita na ginawang higit na tiyak; at mahusay ang inyong ginagawa sa pagbibigay-pansin dito na gaya ng sa isang lamparang lumiliwanag sa isang dakong madilim, hanggang sa ang araw ay magbukang-liwayway at ang bituing pang-araw ay sumikat, sa inyong mga puso. </div>
  <div id="chapter1_verse20">
    <b>
      <sup>20 </sup>
    </b>Sapagkat alamin muna ninyo ito, na walang hula ng Kasulatan ang nagmumula sa anumang sariling pagpapakahulugan. </div>
  <div id="chapter1_verse21">
    <b>
      <sup>21 </sup>
    </b>Sapagkat ang hula ay hindi kailanman dumating sa pamamagitan ng kalooban ng tao, kundi ang mga tao ay nagsalita mula sa Diyos habang ginagabayan sila ng banal na espiritu.</div>
</div>