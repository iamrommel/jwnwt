<div><div id="chapter21_verse1"><span class="w_ch"><b>21 </b></span>Ang puso ng hari ay gaya ng mga batis ng tubig sa kamay ni Jehova. Ibinabaling niya iyon saanman niya kalugdan.</div><div id="chapter21_verse2"><b><sup>2 </sup></b>Ang bawat lakad ng tao ay matuwid sa kaniyang sariling mga mata, ngunit sinusukat ni Jehova ang mga puso.</div><div id="chapter21_verse3"><b><sup>3 </sup></b>Ang magsagawa ng katuwiran at kahatulan ay higit na kanais-nais kay Jehova kaysa sa hain.</div><div id="chapter21_verse4"><b><sup>4 </sup></b>Ang palalong mga mata at mapagmataas na puso, ang lampara ng mga balakyot, ay kasalanan.</div><div id="chapter21_verse5"><b><sup>5 </sup></b>Ang mga plano ng masikap ay tiyak na magdudulot ng kapakinabangan, ngunit ang bawat isa na padalus-dalos ay tiyak na patungo sa kakapusan.</div><div id="chapter21_verse6"><b><sup>6 </sup></b>Ang pagtatamo ng kayamanan sa pamamagitan ng bulaang dila ay singaw na tinatangay, kung para sa mga naghahanap ng kamatayan.</div><div id="chapter21_verse7"><b><sup>7 </sup></b>Ang pananamsam ng mga balakyot ang kakaladkad sa kanila, sapagkat tumanggi silang magsagawa ng katarungan.</div><div id="chapter21_verse8"><b><sup>8 </sup></b>Ang tao, maging ang isang di-kilala, ay liko sa kaniyang lakad; ngunit ang dalisay ay matuwid sa kaniyang gawain.</div><div id="chapter21_verse9"><b><sup>9 </sup></b>Mas mabuti pang manahanan sa isang sulok ng bubong kaysa kasama ng asawang babaing mahilig makipagtalo, bagaman nasa iisang bahay.</div><div id="chapter21_verse10"><b><sup>10 </sup></b>Ang kaluluwa ng balakyot ay naghahangad ng masama; ang kaniyang kapuwa ay hindi pagpapakitaan ng lingap sa kaniyang paningin.</div><div id="chapter21_verse11"><b><sup>11 </sup></b>Sa pagpapataw ng multa sa manunuya ay nagiging marunong ang walang-karanasan; at sa pagbibigay ng kaunawaan sa taong marunong ay nagtatamo siya ng kaalaman.</div><div id="chapter21_verse12"><b><sup>12 </sup></b>Binibigyang-pansin ng Isa na Matuwid ang bahay ng balakyot, na iginugupo ang mga balakyot sa kanilang ikapapahamak.</div><div id="chapter21_verse13"><b><sup>13 </sup></b>Kung tungkol sa sinumang nagtatakip ng kaniyang tainga sa daing ng maralita, siya rin ay tatawag at hindi sasagutin.</div><div id="chapter21_verse14"><b><sup>14 </sup></b>Ang kaloob na ibinibigay sa lihim ay sumusupil ng galit; at ang suhol na nasa dibdib, ng matinding pagngangalit.</div><div id="chapter21_verse15"><b><sup>15 </sup></b>Isang kasayahan para sa matuwid ang magsagawa ng katarungan, ngunit may bagay na kahila-hilakbot para sa mga nagsasagawa ng bagay na nakasasakit.</div><div id="chapter21_verse16"><b><sup>16 </sup></b>Kung tungkol sa tao na lumilihis sa daan ng kaunawaan, siya ay magpapahinga sa mismong kongregasyon niyaong mga inutil sa kamatayan.</div><div id="chapter21_verse17"><b><sup>17 </sup></b>Siyang umiibig sa kasayahan ay magiging taong nasa kakapusan; siyang umiibig sa alak at langis ay hindi magtatamo ng kayamanan.</div><div id="chapter21_verse18"><b><sup>18 </sup></b>Ang balakyot ay pantubos para sa matuwid; at ang nakikitungo nang may kataksilan ay kapalit ng mga matapat.</div><div id="chapter21_verse19"><b><sup>19 </sup></b>Mas mabuti pang manahanan sa ilang na lupain kaysa kasama ng asawang babaing mahilig makipagtalo na may pagkayamot.</div><div id="chapter21_verse20"><b><sup>20 </sup></b>Ang kanais-nais na kayamanan at langis ay nasa tirahan ng marunong, ngunit lalamunin ito ng taong hangal.</div><div id="chapter21_verse21"><b><sup>21 </sup></b>Siyang nagtataguyod ng katuwiran at maibiging-kabaitan ay makasusumpong ng buhay, katuwiran at kaluwalhatian.</div><div id="chapter21_verse22"><b><sup>22 </sup></b>Ang marunong ay sumasampa sa lunsod ng makapangyarihang mga lalaki, upang maibagsak niya ang lakas ng pagtitiwala nito.</div><div id="chapter21_verse23"><b><sup>23 </sup></b>Siyang nag-iingat ng kaniyang bibig at ng kaniyang dila ay nag-iingat ng kaniyang kaluluwa mula sa mga kabagabagan.</div><div id="chapter21_verse24"><b><sup>24 </sup></b>Pangahas at mapagmapuri-sa-sariling hambog ang pangalan niyaong kumikilos sa silakbo ng kapangahasan.</div><div id="chapter21_verse25"><b><sup>25 </sup></b>Ang paghahangad ng tamad ang papatay sa kaniya, sapagkat ang kaniyang mga kamay ay ayaw magtrabaho. </div><div id="chapter21_verse26"><b><sup>26 </sup></b>Buong araw siyang naghahangad nang labis, ngunit ang matuwid ay nagbibigay at hindi nagkakait ng anuman.</div><div id="chapter21_verse27"><b><sup>27 </sup></b>Ang hain ng mga balakyot ay karima-rimarim. Gaano pa kaya kapag dinadala ito ng isa na may kasamang mahalay na paggawi.</div><div id="chapter21_verse28"><b><sup>28 </sup></b>Ang sinungaling na saksi ay malilipol, ngunit ang taong nakikinig ay magsasalita magpakailan-kailanman.</div><div id="chapter21_verse29"><b><sup>29 </sup></b>Ang taong balakyot ay nagpapatapang ng kaniyang mukha, ngunit ang matuwid ang siyang matibay na magtatatag ng kaniyang mga lakad.</div><div id="chapter21_verse30"><b><sup>30 </sup></b>Walang karunungan, ni anumang kaunawaan, ni anumang payo kapag salansang kay Jehova.</div><div id="chapter21_verse31"><b><sup>31 </sup></b>Ang kabayo ay inihahanda para sa araw ng pagbabaka, ngunit ang kaligtasan ay kay Jehova.</div></div>