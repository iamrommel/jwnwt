<div><div id="chapter6_verse1"><span class="w_ch"><b>6 </b></span>At isang sabbath ay nangyaring dumaraan siya sa gitna ng mga bukirin ng mga butil, at ang kaniyang mga alagad ay nangingitil at kumakain ng mga uhay ng butil, na kinikiskis ang mga ito ng kanilang mga kamay. </div><div id="chapter6_verse2"><b><sup>2 </sup></b>Sa gayon ay sinabi ng ilan sa mga Pariseo: “Bakit ninyo ginagawa ang hindi kaayon ng kautusan kapag sabbath?” </div><div id="chapter6_verse3"><b><sup>3 </sup></b>Ngunit sinabi ni Jesus bilang tugon sa kanila: “Hindi ba ninyo kailanman nabasa ang mismong bagay na ginawa ni David nang siya at ang mga lalaking kasama niya ay magutom? </div><div id="chapter6_verse4"><b><sup>4 </sup></b>Kung paanong pumasok siya sa bahay ng Diyos at tinanggap ang mga tinapay na panghandog at kumain at binigyan ng ilan ang mga lalaking kasama niya, na hindi kaayon ng kautusan na kainin ninuman kundi ng mga saserdote lamang?” </div><div id="chapter6_verse5"><b><sup>5 </sup></b>At sinabi pa niya sa kanila: “Panginoon ng sabbath ang Anak ng tao.”</div><div id="chapter6_verse6"><b><sup>6 </sup></b>At nangyari nang isa pang sabbath, siya ay pumasok sa sinagoga at nagsimulang magturo. At naroroon ang isang lalaki na ang kanang kamay ay tuyot. </div><div id="chapter6_verse7"><b><sup>7 </sup></b>Maingat siyang binabantayan ngayon ng mga eskriba at mga Pariseo upang makita kung magpapagaling nga siya sa sabbath, nang sa gayon ay makasumpong ng paraan upang maakusahan siya. </div><div id="chapter6_verse8"><b><sup>8 </sup></b>Gayunman, alam niya ang kanilang mga pangangatuwiran, ngunit sinabi pa rin niya sa lalaki na may tuyot na kamay: “Tumindig ka at tumayo ka sa gitna.” At siya ay tumindig at tumayo. </div><div id="chapter6_verse9"><b><sup>9 </sup></b>Nang magkagayon ay sinabi ni Jesus sa kanila: “Tatanungin ko kayo, Kaayon ba ng kautusan na kapag sabbath ay gumawa ng mabuti o gumawa ng pinsala, na magligtas o pumuksa ng kaluluwa?” </div><div id="chapter6_verse10"><b><sup>10 </sup></b>At pagkatingin sa palibot sa kanilang lahat, sinabi niya sa lalaki: “Iunat mo ang iyong kamay.” Gayon ang ginawa niya, at ang kaniyang kamay ay nanauli. <div id="page1549"></div></div><div id="chapter6_verse11"><b><sup>11 </sup></b>Ngunit napuno sila ng galit, at nagsimula silang mag-usapan sa isa’t isa kung ano ang gagawin nila kay Jesus.</div><div id="chapter6_verse12"><b><sup>12 </sup></b>Sa paglakad ng mga araw na ito ay umalis siya patungo sa bundok upang manalangin, at nagpatuloy siya sa pananalangin sa Diyos nang buong gabi. </div><div id="chapter6_verse13"><b><sup>13 </sup></b>Ngunit nang maging araw na ay tinawag niya ang kaniyang mga alagad at pumili sa kanila ng labindalawa, na tinawag din niyang “mga apostol”: </div><div id="chapter6_verse14"><b><sup>14 </sup></b>si Simon, na pinanganlan din niyang Pedro, at si Andres na kaniyang kapatid, at si Santiago at si Juan, at si Felipe at si Bartolome, </div><div id="chapter6_verse15"><b><sup>15 </sup></b>at si Mateo at si Tomas, at si Santiago na anak ni Alfeo, at si Simon na tinatawag na “ang masigasig,” </div><div id="chapter6_verse16"><b><sup>16 </sup></b>at si Hudas na anak ni Santiago, at si Hudas Iscariote, na naging traidor.</div><div id="chapter6_verse17"><b><sup>17 </sup></b>At siya ay bumabang kasama nila at lumagay sa isang dakong patag, at naroon ang isang malaking pulutong ng kaniyang mga alagad, at isang malaking karamihan ng mga tao mula sa buong Judea at Jerusalem at sa tabing-dagat na lupain ng Tiro at Sidon, na pumaroon upang marinig siya at mapagaling sa kanilang mga sakit. </div><div id="chapter6_verse18"><b><sup>18 </sup></b>Maging yaong mga binabagabag ng maruruming espiritu ay napagaling. </div><div id="chapter6_verse19"><b><sup>19 </sup></b>At ninanais ng buong pulutong na hipuin siya, sapagkat ang kapangyarihan ay lumalabas sa kaniya at pinagagaling silang lahat.</div><div id="chapter6_verse20"><b><sup>20 </sup></b>At itiningin niya ang kaniyang mga mata sa kaniyang mga alagad at nagsimulang magsabi:</div><div id="chapter6_verse21"><b><sup>21 </sup></b>“Maligaya kayo na nagugutom ngayon, sapagkat kayo ay bubusugin.</div><div id="chapter6_verse22"><b><sup>22 </sup></b>“Maligaya kayo kailanma’t kinapopootan kayo ng mga tao, at kailanma’t inihihiwalay nila kayo at dinudusta kayo at inaalis ang inyong pangalan bilang balakyot dahil sa Anak ng tao. </div><div id="chapter6_verse23"><b><sup>23 </sup></b>Magsaya kayo sa araw na iyon at lumukso, sapagkat, narito! malaki ang inyong gantimpala sa langit, sapagkat gayunding mga bagay ang ginawa ng kanilang mga ninuno sa mga propeta.</div><div id="chapter6_verse24"><b><sup>24 </sup></b>“Ngunit sa aba ninyo na mga taong mayayaman, sapagkat taglay na ninyong lubos ang inyong kaaliwan.</div><div id="chapter6_verse25"><b><sup>25 </sup></b>“Sa aba ninyo na busog ngayon, sapagkat kayo ay magugutom.</div><div id="chapter6_verse26"><b><sup>26 </sup></b>“Sa aba, kailanma’t ang lahat ng mga tao ay nagsasalita ng mabuti tungkol sa inyo, sapagkat mga bagay na tulad nito ang ginawa ng kanilang mga ninuno sa mga bulaang propeta.</div><div id="chapter6_verse27"><b><sup>27 </sup></b>“Ngunit sinasabi ko sa inyo na mga nakikinig, Patuloy na ibigin ang inyong mga kaaway, gawan ng mabuti yaong mga napopoot sa inyo, </div><div id="chapter6_verse28"><b><sup>28 </sup></b>pagpalain yaong mga sumusumpa sa inyo, ipanalangin yaong mga umiinsulto sa inyo. </div><div id="chapter6_verse29"><b><sup>29 </sup></b>Sa kaniya na sumasampal sa iyo sa isang pisngi, iharap mo rin ang kabila; at sa kaniya na kumukuha ng iyong panlabas na kasuutan ay huwag mong ipagkait maging ang pang-ilalim na kasuutan. </div><div id="chapter6_verse30"><b><sup>30 </sup></b>Magbigay sa bawat isa na humihingi sa iyo, at sa isa na kumukuha ng iyong mga gamit ay huwag mong bawiin ang mga iyon.</div><div id="chapter6_verse31"><b><sup>31 </sup></b>“Gayundin, kung ano ang ibig ninyong gawin ng mga tao <div id="page1550"></div>sa inyo, gayundin ang gawin ninyo sa kanila.</div><div id="chapter6_verse32"><b><sup>32 </sup></b>“At kung iniibig ninyo yaong mga umiibig sa inyo, ano ang kapurihan nito sa inyo? Sapagkat maging ang mga makasalanan ay umiibig doon sa mga umiibig sa kanila. </div><div id="chapter6_verse33"><b><sup>33 </sup></b>At kung gumagawa kayo ng mabuti doon sa mga gumagawa ng mabuti sa inyo, ano nga ang kapurihan nito sa inyo? Maging ang mga makasalanan ay gayundin ang ginagawa. </div><div id="chapter6_verse34"><b><sup>34 </sup></b>Isa pa, kung nagpapahiram kayo nang walang patubo doon sa mga mula sa kanila ay umaasa kayong tumanggap, ano ang kapurihan nito sa inyo? Maging ang mga makasalanan ay nagpapahiram nang walang patubo sa mga makasalanan upang mabalik sa kanila ang gayunding halaga. </div><div id="chapter6_verse35"><b><sup>35 </sup></b>Sa halip, patuloy na ibigin ang inyong mga kaaway at gumawa ng mabuti at magpahiram nang walang patubo, na hindi umaasa ng anumang kapalit; at ang inyong gantimpala ay magiging malaki, at kayo ay magiging mga anak ng Kataas-taasan, sapagkat siya ay mabait sa mga walang utang-na-loob at balakyot. </div><div id="chapter6_verse36"><b><sup>36 </sup></b>Patuloy na maging maawain, kung paanong ang inyong Ama ay maawain.</div><div id="chapter6_verse37"><b><sup>37 </sup></b>“Isa pa, huwag na kayong humatol, at hindi kayo sa anumang paraan hahatulan; at huwag na kayong magpataw ng hatol, at hindi kayo sa anumang paraan papatawan ng hatol. Patuloy na magpalaya, at kayo ay palalayain. </div><div id="chapter6_verse38"><b><sup>38 </sup></b>Ugaliin ang pagbibigay, at ang mga tao ay magbibigay sa inyo. Ibubuhos nila sa inyong kandungan ang sukat na mainam, pinikpik, niliglig at umaapaw. Sapagkat ang panukat na inyong ipinanunukat ay ipanunukat nila sa inyo bilang ganti.”</div><div id="chapter6_verse39"><b><sup>39 </sup></b>Nang magkagayon ay naglahad din siya sa kanila ng isang ilustrasyon: “Ang isang taong bulag ay hindi makaaakay ng isang taong bulag, hindi ba? Kapuwa sila mahuhulog sa hukay, hindi ba? </div><div id="chapter6_verse40"><b><sup>40 </sup></b>Ang isang mag-aarál ay hindi nakahihigit sa kaniyang guro, kundi ang bawat isa na sakdal na naturuan ay magiging tulad ng kaniyang guro. </div><div id="chapter6_verse41"><b><sup>41 </sup></b>Kung gayon, bakit mo tinitingnan ang dayami na nasa mata ng iyong kapatid, ngunit hindi mo minamasdan ang tahilan na nasa iyong sariling mata? </div><div id="chapter6_verse42"><b><sup>42 </sup></b>Paano mo masasabi sa iyong kapatid, ‘Kapatid, pahintulutan mo akong alisin ang dayami na nasa iyong mata,’ gayong ikaw mismo ay hindi tumitingin sa tahilan na nasa mata mong iyan? Mapagpaimbabaw! Alisin mo muna ang tahilan mula sa iyong sariling mata, at kung magkagayon ay makikita mo nang malinaw kung paano aalisin ang dayami na nasa mata ng iyong kapatid.</div><div id="chapter6_verse43"><b><sup>43 </sup></b>“Sapagkat walang mainam na punungkahoy na nagluluwal ng bulok na bunga; muli, walang bulok na punungkahoy na nagluluwal ng mainam na bunga. </div><div id="chapter6_verse44"><b><sup>44 </sup></b>Sapagkat ang bawat punungkahoy ay nakikilala sa sarili nitong bunga. Halimbawa, hindi pumipitas ang mga tao ng igos mula sa mga tinik, ni kumikitil man sila ng ubas mula sa tinikang-palumpong. </div><div id="chapter6_verse45"><b><sup>45 </sup></b>Ang mabuting tao ay naglalabas ng mabuti mula sa mabuting kayamanan ng kaniyang puso, ngunit ang balakyot na tao ay naglalabas ng bagay na balakyot mula sa kaniyang balakyot na kayamanan; sapagkat mula sa kasaganaan ng puso ay nagsasalita ang kaniyang bibig.</div><div id="chapter6_verse46"><b><sup>46 </sup></b>“Bakit nga ninyo ako tinatawag na ‘Panginoon! Panginoon!’ ngunit hindi ninyo ginagawa <div id="page1551"></div>ang mga bagay na sinasabi ko? </div><div id="chapter6_verse47"><b><sup>47 </sup></b>Ang bawat isa na lumalapit sa akin at nakikinig sa aking mga salita at nagsasagawa ng mga iyon, ipakikita ko sa inyo kung sino ang tulad niya: </div><div id="chapter6_verse48"><b><sup>48 </sup></b>Siya ay tulad ng isang tao na nagtatayo ng bahay, na humukay at pinalalim at naglatag ng pundasyon sa ibabaw ng batong-limpak. Dahil dito, nang dumating ang baha, ang ilog ay humampas sa bahay na iyon, ngunit hindi sapat ang lakas upang yanigin ito, dahil mahusay ang pagkakatayo nito. </div><div id="chapter6_verse49"><b><sup>49 </sup></b>Sa kabilang dako, siya na dumirinig at hindi nagsasagawa, ay tulad ng isang tao na nagtayo ng bahay sa lupa nang walang pundasyon. Humampas dito ang ilog, at kaagad itong bumagsak, at ang pagkawasak ng bahay na iyon ay naging matindi.”</div></div>