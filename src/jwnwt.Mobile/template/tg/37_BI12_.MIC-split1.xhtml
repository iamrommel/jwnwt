<div>
  <div id="chapter1_verse1">
    <span class="w_ch">
      <b>1 </b>
    </span>Ang salita ni Jehova na dumating kay Mikas ng Moreset, nang mga araw nina Jotam, Ahaz, Hezekias, na mga hari ng Juda, na nakita niya sa pangitain may kinalaman sa Samaria at Jerusalem:</div>
  <div id="chapter1_verse2">
    <b>
      <sup>2 </sup>
    </b>“Dinggin ninyong lahat na mga bayan; magbigay-pansin ka, O lupa at ang lahat ng naririyan sa iyo, at ang Soberanong Panginoong Jehova nawa ay maging saksi laban sa inyo, si Jehova mula sa kaniyang banal na templo. </div>
  <div id="chapter1_verse3">
    <b>
      <sup>3 </sup>
    </b>Sapagkat, narito! si Jehova ay lumalabas mula sa kaniyang dako, at siya ay tiyak na bababa at yayapak sa matataas na dako sa lupa. </div>
  <div id="chapter1_verse4">
    <b>
      <sup>4 </sup>
    </b>At ang mga bundok ay matutunaw sa ilalim niya, at ang mabababang kapatagan ay mabibiyak, gaya ng pagkit dahil sa apoy, gaya ng tubig na ibinubuhos sa isang dakong matarik.</div>
  <div id="chapter1_verse5">
    <b>
      <sup>5 </sup>
    </b>“Dahil sa pagsalansang ng Jacob kung kaya nangyayari ang lahat ng ito, dahil nga sa mga kasalanan ng sambahayan ng Israel. Ano ang pagsalansang ng Jacob? Hindi ba ang Samaria? At ano ang matataas na dako ng Juda? Hindi ba ang Jerusalem? </div>
  <div id="chapter1_verse6">
    <b>
      <sup>6 </sup>
    </b>At ang Samaria ay gagawin kong isang bunton ng mga guho sa parang, ang mga dakong taniman ng ubasan; at ibubuhos ko sa libis ang kaniyang mga bato, at ang kaniyang mga pundasyon ay ihahantad ko. </div>
  <div id="chapter1_verse7">
    <b>
      <sup>7 </sup>
    </b>At ang lahat ng kaniyang mga nililok na imahen ay pagdudurug-durugin, at ang lahat ng mga kaloob na ibinigay sa kaniya bilang kaniyang upa ay susunugin sa apoy; at ang lahat ng kaniyang mga idolo ay gagawin kong tiwangwang na kaguhuan. Sapagkat mula sa mga bagay na ibinigay bilang upa sa isang patutot ay tinipon niya ang mga iyon, at sa bagay na ibinigay bilang upa sa isang patutot ay babalik ang mga iyon.”</div>
  <div id="chapter1_verse8">
    <b>
      <sup>8 </sup>
    </b>Dahil dito ay hahagulhol ako at magpapalahaw; lalakad ako nang nakatapak at hubad. Ako ay hahagulhol na gaya ng mga chakal, at magdadalamhating gaya ng mga babaing avestruz. </div>
  <div id="chapter1_verse9">
    <b>
      <sup>9 </sup>
    </b>Sapagkat ang sugat niya ay wala nang paggaling; sapagkat nakarating iyon hanggang sa Juda, ang salot hanggang sa pintuang-daan ng aking bayan, hanggang sa Jerusalem.</div>
  <div id="chapter1_verse10">
    <b>
      <sup>10 </sup>
    </b>“Sa Gat ay huwag ninyong ipahayag iyon; huwag nga kayong tumangis.</div>
  <div id="chapter1_verse11">
    <b>
      <sup>11 </sup>
    </b>Magdaan ka na nasa kahiya-hiyang kahubaran, O babaing tumatahan sa Sapir. Ang babaing tumatahan sa Zaanan ay hindi lumabas. Kukunin sa inyo ng paghagulhol ng Bet-ezel ang kinatatayuan nito. </div>
  <div id="chapter1_verse12">
    <b>
      <sup>12 </sup>
    </b>Sapagkat ang babaing tumatahan sa Marot ay naghintay ng kabutihan, ngunit yaong masama ang bumaba mula kay Jehova hanggang sa pintuang-daan ng Jerusalem. </div>
  <div id="chapter1_verse13">
    <b>
      <sup>13 </sup>
    </b>Isingkaw mo ang karo sa pulutong ng mga kabayo, O babaing tumatahan sa Lakis. Siya ang naging pasimula ng kasalanan para sa anak na babae ng Sion, sapagkat sa iyo nasumpungan ang mga pagsalansang ng Israel. </div>
  <div id="chapter1_verse14">
    <b>
      <sup>14 </sup>
    </b>Kaya magbibigay ka ng pamamaalam na mga kaloob sa Moreset-gat. Ang mga bahay ng Aczib ay naging gaya ng bagay na mapanlinlang sa mga hari ng Israel. </div>
  <div id="chapter1_verse15">
    <b>
      <sup>15 </sup>
    </b>Ang tagapagtaboy ay <div id="page1410"></div>dadalhin ko pa sa iyo, O babaing tumatahan sa Maresa. Hanggang sa Adulam ay darating ang kaluwalhatian ng Israel. </div>
  <div id="chapter1_verse16">
    <b>
      <sup>16 </sup>
    </b>Magpakalbo ka, at gupitin mo ang iyong buhok dahil sa iyong mga anak ng masidhing kaluguran. Palaparin mo ang iyong pagkakalbo na gaya ng sa agila, sapagkat lumisan na sila mula sa iyo tungo sa pagkatapon.”</div>
</div>