<div><div id="chapter25_verse1"><span class="w_ch"><b>25 </b></span>Ang salita na dumating kay Jeremias may kinalaman sa buong bayan ng Juda nang ikaapat na taon ni Jehoiakim na anak ni Josias, na hari ng Juda, na siyang unang taon ni Nabucodorosor na hari ng Babilonya; </div><div id="chapter25_verse2"><b><sup>2 </sup></b>na sinalita ni Jeremias na propeta may kinalaman sa buong bayan ng Juda at may kinalaman sa lahat ng tumatahan sa Jerusalem, na sinasabi:</div><div id="chapter25_verse3"><b><sup>3 </sup></b>“Mula nang ikalabintatlong taon ni Josias na anak ni Amon, na hari ng Juda, at hanggang sa araw na ito, sa dalawampu’t tatlong taóng ito ay dumarating sa akin ang salita ni Jehova, at patuloy akong nagsasalita sa inyo, na bumabangon nang maaga at nagsasalita, ngunit hindi kayo nakinig. </div><div id="chapter25_verse4"><b><sup>4 </sup></b>At isinugo ni Jehova sa inyo ang lahat ng kaniyang mga lingkod na mga propeta, na bumabangon nang maaga at isinusugo sila, ngunit hindi kayo nakinig, ni ikiniling man ninyo ang inyong pandinig upang makinig, </div><div id="chapter25_verse5"><b><sup>5 </sup></b>na sinasabi nila, ‘Manumbalik kayo, pakisuyo, bawat isa mula sa kaniyang masamang lakad at mula sa kasamaan ng inyong mga pakikitungo, at patuloy kayong manahanan sa lupa na ibinigay ni Jehova sa inyo at sa inyong mga ninuno mula noong sinaunang panahon at hanggang sa mahabang panahong darating. </div><div id="chapter25_verse6"><b><sup>6 </sup></b>At huwag kayong sumunod sa ibang mga diyos upang maglingkod sa kanila at yumukod sa kanila, upang hindi ninyo ako mapagalit sa gawa ng inyong mga kamay, at upang hindi ako magpangyari ng kapahamakan sa inyo.’</div><div id="chapter25_verse7"><b><sup>7 </sup></b>“ ‘Ngunit hindi kayo nakinig sa akin,’ ang sabi ni Jehova, ‘sa layon na mapagalit ninyo ako <div id="page1196"></div>sa gawa ng inyong mga kamay, sa ikapapahamak ninyo.’</div><div id="chapter25_verse8"><b><sup>8 </sup></b>“Kaya ito ang sinabi ni Jehova ng mga hukbo, ‘ “Sa dahilang hindi ninyo sinunod ang aking mga salita, </div><div id="chapter25_verse9"><b><sup>9 </sup></b>narito, magsusugo ako at kukunin ko ang lahat ng pamilya sa hilaga,” ang sabi ni Jehova, “na nagsusugo pa man din kay Nabucodorosor na hari ng Babilonya, na aking lingkod, at dadalhin ko sila laban sa lupaing ito at laban sa mga tumatahan dito at laban sa lahat ng mga bansang ito sa palibot; at itatalaga ko sila sa pagkapuksa at gagawin ko silang bagay na panggigilalasan at bagay na sisipulan at mga dakong wasak hanggang sa panahong walang takda. </div><div id="chapter25_verse10"><b><sup>10 </sup></b>At papawiin ko mula sa kanila ang ingay ng pagbubunyi at ang ingay ng pagsasaya, ang tinig ng kasintahang lalaki at ang tinig ng kasintahang babae, ang ingay ng gilingang pangkamay at ang liwanag ng lampara. </div><div id="chapter25_verse11"><b><sup>11 </sup></b>At ang buong lupaing ito ay magiging isang wasak na dako, isang bagay na panggigilalasan, at ang mga bansang ito ay kailangang maglingkod sa hari ng Babilonya nang pitumpung taon.” ’</div><div id="chapter25_verse12"><b><sup>12 </sup></b>“ ‘At mangyayari nga na kapag naganap na ang pitumpung taon ay hihingi ako ng sulit laban sa hari ng Babilonya at laban sa bansang iyon,’ ang sabi ni Jehova, ‘dahil sa kanilang kamalian, laban nga sa lupain ng mga Caldeo, at iyon ay gagawin kong mga tiwangwang na kaguhuan hanggang sa panahong walang takda. </div><div id="chapter25_verse13"><b><sup>13 </sup></b>At pasasapitin ko sa lupaing iyon ang lahat ng aking mga salita na sinalita ko laban doon, ang lahat nga ng nakasulat sa aklat na ito na inihula ni Jeremias laban sa lahat ng mga bansa. </div><div id="chapter25_verse14"><b><sup>14 </sup></b>Sapagkat maging sila man, ang maraming bansa at mga dakilang hari, ay gumamit sa kanila bilang mga lingkod; at gagantihan ko sila ayon sa kanilang gawain at ayon sa gawa ng kanilang mga kamay.’ ”</div><div id="chapter25_verse15"><b><sup>15 </sup></b>Sapagkat ito ang sinabi sa akin ni Jehova na Diyos ng Israel: “Kunin mo ang kopang ito ng alak ng pagngangalit mula sa aking kamay, at ipainom mo ito sa lahat ng mga bansa na pagsusuguan ko sa iyo. </div><div id="chapter25_verse16"><b><sup>16 </sup></b>At sila ay iinom at magpapasuray-suray at kikilos na gaya ng mga taong baliw dahil sa tabak na isusugo ko sa kanila.”</div><div id="chapter25_verse17"><b><sup>17 </sup></b>At kinuha ko ang kopa mula sa kamay ni Jehova at pinainom ko ang lahat ng mga bansa na pinagsuguan sa akin ni Jehova: </div><div id="chapter25_verse18"><b><sup>18 </sup></b>samakatuwid nga, ang Jerusalem at ang mga lunsod ng Juda at ang kaniyang mga hari, ang kaniyang mga prinsipe, upang gawin silang isang wasak na dako, isang bagay na panggigilalasan, isang bagay na sisipulan at isang sumpa, gaya ng sa araw na ito; </div><div id="chapter25_verse19"><b><sup>19 </sup></b>si Paraon na hari ng Ehipto at ang kaniyang mga lingkod at ang kaniyang mga prinsipe at ang kaniyang buong bayan; </div><div id="chapter25_verse20"><b><sup>20 </sup></b>at ang buong haluang pangkat, at ang lahat ng hari sa lupain ng Uz, at ang lahat ng hari sa lupain ng mga Filisteo at ang Askelon at ang Gaza at ang Ekron at ang nalabi ng Asdod; </div><div id="chapter25_verse21"><b><sup>21 </sup></b>ang Edom at ang Moab at ang mga anak ni Ammon; </div><div id="chapter25_verse22"><b><sup>22 </sup></b>at ang lahat ng hari ng Tiro at ang lahat ng hari ng Sidon at ang mga hari sa pulo na nasa pook ng dagat; </div><div id="chapter25_verse23"><b><sup>23 </sup></b>at ang Dedan at ang Tema at ang Buz at silang lahat na ginupitan ng buhok sa dakong pilipisan; </div><div id="chapter25_verse24"><b><sup>24 </sup></b>at ang lahat ng hari <div id="page1197"></div>ng mga Arabe at ang lahat ng hari sa haluang pangkat na tumatahan sa ilang; </div><div id="chapter25_verse25"><b><sup>25 </sup></b>at ang lahat ng hari ng Zimri at ang lahat ng hari ng Elam at ang lahat ng hari ng mga Medo; </div><div id="chapter25_verse26"><b><sup>26 </sup></b>at ang lahat ng hari ng hilaga na nasa malapit at malayo, sunud-sunod, at ang lahat ng iba pang kaharian sa lupa na nasa ibabaw ng lupa; at ang hari ng Sesac ay iinom pagkatapos nila.</div><div id="chapter25_verse27"><b><sup>27 </sup></b>“At sabihin mo sa kanila, ‘Ito ang sinabi ni Jehova ng mga hukbo, na Diyos ng Israel: “Uminom kayo at magpakalasing at dumuwal at mabuwal anupat hindi kayo makabangon dahil sa tabak na isusugo ko sa inyo.” ’ </div><div id="chapter25_verse28"><b><sup>28 </sup></b>At mangyayari nga na kung tatanggi silang kunin ang kopa mula sa iyong kamay upang uminom, sabihin mo rin sa kanila, ‘Ito ang sinabi ni Jehova ng mga hukbo: “Iinom kayo nang walang pagsala. </div><div id="chapter25_verse29"><b><sup>29 </sup></b>Sapagkat, narito! pasisimulan ko sa lunsod na tinatawag sa aking pangalan ang pagpapasapit ng kapahamakan, at kayo kaya ay makaliligtas sa kaparusahan?” ’</div><div id="chapter25_verse31"><b><sup>31 </sup></b>“ ‘Isang ingay ang tiyak na makararating hanggang sa pinakamalayong bahagi ng lupa, sapagkat may usapin si Jehova sa mga bansa. Siya mismo ay papasok sa paghatol sa lahat ng laman. Kung tungkol sa mga balakyot, ibibigay niya sila sa tabak,’ ang sabi ni Jehova.</div><div id="chapter25_verse32"><b><sup>32 </sup></b>“Ito ang sinabi ni Jehova ng mga hukbo, ‘Narito! Isang kapahamakan ang humahayo sa bansa at bansa, at isang malakas na unos ang pupukawin mula sa pinakamalalayong bahagi ng lupa. </div><div id="chapter25_verse33"><b><sup>33 </sup></b>At ang mga mapapatay ni Jehova sa araw na iyon ay tiyak na mula sa isang dulo ng lupa hanggang sa kabilang dulo ng lupa. Hindi sila hahagulhulan, ni pipisanin man sila o ililibing. Magiging gaya sila ng dumi sa ibabaw ng lupa.’</div><div id="chapter25_verse34"><b><sup>34 </sup></b>“Magpalahaw kayo, kayong mga pastol, at humiyaw kayo! At gumumon kayo, kayong mariringal sa kawan, sapagkat ang inyong mga araw para sa pagpatay at sa inyong pangangalat ay naganap na, at kayo ay babagsak na parang kanais-nais na sisidlan! </div><div id="chapter25_verse35"><b><sup>35 </sup></b>At ang dakong matatakbuhan ay naglaho mula sa mga pastol, at ang paraan ng pagtakas mula sa mariringal sa kawan. </div><div id="chapter25_verse36"><b><sup>36 </sup></b>Makinig kayo! Ang hiyaw ng mga pastol, at ang pagpapalahaw ng mariringal sa kawan, sapagkat sinasamsaman ni Jehova ang kanilang pastulan. </div><div id="chapter25_verse37"><b><sup>37 </sup></b>At ang mapayapang mga tinatahanang dako ay naging walang-buhay dahil sa nag-aapoy na galit ni Jehova. </div><div id="chapter25_verse38"><b><sup>38 </sup></b>Iniwan niya ang kaniyang kublihan na gaya ng may-kilíng na batang leon, sapagkat ang kanilang lupain ay naging bagay na panggigilalasan dahil sa mapagmalupit na tabak at dahil sa kaniyang nag-aapoy na galit.”</div></div>