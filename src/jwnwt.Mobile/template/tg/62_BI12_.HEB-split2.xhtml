<div>
  <div id="chapter2_verse1">
    <span class="w_ch">
      <b>2 </b>
    </span>Iyan ang dahilan kung bakit natin kailangang magbigay ng higit kaysa sa karaniwang pansin sa mga bagay na narinig natin, upang hindi tayo kailanman maanod papalayo. </div>
  <div id="chapter2_verse2">
    <b>
      <sup>2 </sup>
    </b>Sapagkat kung ang salita na sinalita sa pamamagitan ng mga anghel ay naging matatag, at ang bawat pagsalansang at gawang pagsuway ay tumanggap ng kagantihan na kasuwato ng katarungan; </div>
  <div id="chapter2_verse3">
    <b>
      <sup>3 </sup>
    </b>paano tayo tatakas kung pinabayaan natin ang isang kaligtasan na gayon kadakila anupat pinasimulan itong salitain sa pamamagitan ng ating Panginoon at tiniyak sa atin niyaong mga nakarinig sa kaniya, </div>
  <div id="chapter2_verse4">
    <b>
      <sup>4 </sup>
    </b>habang ang Diyos ay kasamang nagpapatotoo sa pamamagitan ng mga tanda at ng mga palatandaan din at iba’t ibang makapangyarihang mga gawa at sa pamamagitan ng mga pamamahagi ng banal na espiritu ayon sa kaniyang kalooban?</div>
  <div id="chapter2_verse5">
    <b>
      <sup>5 </sup>
    </b>Sapagkat hindi niya ipinasakop sa mga anghel ang darating na tinatahanang lupa, na tungkol dito ay nagsasalita kami. </div>
  <div id="chapter2_verse6">
    <b>
      <sup>6 </sup>
    </b>Ngunit may isang saksi na nagbigay ng patotoo sa isang dako, na sinasabi: “Ano ang tao anupat iniingatan mo siya sa isipan, o ang anak ng tao anupat pinangangalagaan mo siya? </div>
  <div id="chapter2_verse7">
    <b>
      <sup>7 </sup>
    </b>Ginawa mo siyang mas mababa nang kaunti kaysa sa mga anghel; pinutungan mo siya ng kaluwalhatian at karangalan, at inatasan mo siya sa mga gawa ng iyong mga kamay. </div>
  <div id="chapter2_verse8">
    <b>
      <sup>8 </sup>
    </b>Ipinasakop mo ang lahat ng bagay sa ilalim ng kaniyang mga paa.” Sapagkat yamang ipinasakop niya sa kaniya ang lahat ng bagay, ang Diyos ay walang iniwang anumang bagay na hindi napasasakop sa kaniya. Bagaman ngayon ay hindi pa natin nakikitang napasasakop sa kaniya ang lahat ng bagay; </div>
  <div id="chapter2_verse9">
    <b>
      <sup>9 </sup>
    </b>ngunit nakikita natin si Jesus, na ginawang mababa nang kaunti kaysa sa mga anghel, na pinutungan ng kaluwalhatian at karangalan dahil sa pagdurusa ng kamatayan, upang sa pamamagitan ng di-sana-nararapat na kabaitan ng Diyos ay matikman niya ang kamatayan para sa bawat tao.</div>
  <div id="chapter2_verse10">
    <b>
      <sup>10 </sup>
    </b>Sapagkat nararapat para sa isa na alang-alang sa kaniya ang lahat ng bagay at sa pamamagitan niya ang lahat ng bagay, sa pagdadala ng maraming anak sa kaluwalhatian, na pasakdalin ang Punong Ahente ng kanilang kaligtasan sa pamamagitan ng mga pagdurusa. </div>
  <div id="chapter2_verse11">
    <b>
      <sup>11 </sup>
    </b>Sapagkat kapuwa <div id="page1809"></div>siya na nagpapabanal at yaong mga pinababanal ay nagmumulang lahat sa isa, at sa dahilang ito ay hindi niya ikinahihiyang tawagin silang “mga kapatid,” </div>
  <div id="chapter2_verse12">
    <b>
      <sup>12 </sup>
    </b>gaya ng kaniyang sinasabi: “Ipahahayag ko ang iyong pangalan sa aking mga kapatid; sa gitna ng kongregasyon ay pupurihin kita ng awit.” </div>
  <div id="chapter2_verse13">
    <b>
      <sup>13 </sup>
    </b>At muli: “Ako ay magtitiwala sa kaniya.” At muli: “Narito! Ako at ang mumunting mga anak, na ibinigay sa akin ni Jehova.”</div>
  <div id="chapter2_verse14">
    <b>
      <sup>14 </sup>
    </b>Samakatuwid, yamang ang “mumunting mga anak” ay mga kabahagi sa dugo at laman, siya rin sa katulad na paraan ay nakibahagi sa gayunding mga bagay, upang sa pamamagitan ng kaniyang kamatayan ay mapawi niya ang isa na may kakayahang magpangyari ng kamatayan, samakatuwid nga, ang Diyablo; </div>
  <div id="chapter2_verse15">
    <b>
      <sup>15 </sup>
    </b>at upang mapalaya niya ang lahat niyaong mga dahil sa takot sa kamatayan ay napasailalim sa pagkaalipin sa buong buhay nila. </div>
  <div id="chapter2_verse16">
    <b>
      <sup>16 </sup>
    </b>Sapagkat hindi naman talaga mga anghel ang tinutulungan niya, kundi ang binhi ni Abraham ang tinutulungan niya. </div>
  <div id="chapter2_verse17">
    <b>
      <sup>17 </sup>
    </b>Dahil dito ay kinailangan siyang maging tulad ng kaniyang “mga kapatid” sa lahat ng bagay, upang siya ay maging isang mataas na saserdote na maawain at tapat sa mga bagay na may kinalaman sa Diyos, upang maghandog ng pampalubag-loob na hain para sa mga kasalanan ng mga tao. </div>
  <div id="chapter2_verse18">
    <b>
      <sup>18 </sup>
    </b>Sapagkat yamang siya mismo ay nagdusa nang inilalagay sa pagsubok, magagawa niyang saklolohan yaong mga nalalagay sa pagsubok.</div>
</div>