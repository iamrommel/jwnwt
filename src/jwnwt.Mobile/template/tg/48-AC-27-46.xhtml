<div><div id="chapter27_verse1"><span class="w_ch"><b>27 </b></span>At yamang naipasiya na maglalayag kami patungong Italya, ibinigay nila kapuwa si Pablo at ang iba pang mga bilanggo sa isang opisyal ng hukbo na nagngangalang Julio na nasa pangkat ni Augusto. </div><div id="chapter27_verse2"><b><sup>2 </sup></b>Paglulan sa isang barko mula sa Adrameto na malapit nang maglayag patungo sa mga dako sa baybayin ng distrito ng Asia, kami ay naglayag, at kasama namin si Aristarco na isang taga-Macedonia mula sa Tesalonica. </div><div id="chapter27_verse3"><b><sup>3 </sup></b>At nang sumunod na araw ay dumaong kami sa Sidon, at pinakitunguhan ni Julio si Pablo nang may makataong kabaitan at pinahintulutan siyang pumaroon sa kaniyang mga kaibigan at tamasahin ang kanilang pangangalaga.</div><div id="chapter27_verse4"><b><sup>4 </sup></b>At pagtulak mula roon ay naglayag kami na nanganganlong sa Ciprus, sapagkat ang hangin ay pasalungat; </div><div id="chapter27_verse5"><b><sup>5 </sup></b>at naglayag kami sa laot ng dagat sa tapat ng Cilicia at Pamfilia at dumaong sa Mira sa Licia. </div><div id="chapter27_verse6"><b><sup>6 </sup></b>Ngunit doon ay nakasumpong <div id="page1689"></div>ang opisyal ng hukbo ng isang barko mula sa Alejandria na maglalayag patungong Italya, at pinalulan niya kami roon. </div><div id="chapter27_verse7"><b><sup>7 </sup></b>Nang magkagayon, pagkatapos na maglayag nang marahan nang maraming araw at makarating sa Cinido nang may kahirapan, sapagkat hindi kami tinulutan ng hangin na magpatuloy, naglayag kami na nanganganlong sa Creta sa Salmone, </div><div id="chapter27_verse8"><b><sup>8 </sup></b>at sa pamamaybay rito nang may kahirapan, nakarating kami sa isang dako na tinatawag na Magagandang Daungan, na doon ay malapit ang lunsod ng Lasea.</div><div id="chapter27_verse9"><b><sup>9 </sup></b>Yamang mahabang panahon na ang lumipas at sa ngayon ay mapanganib nang maglayag sapagkat maging ang pag-aayuno [ng araw ng pagbabayad-sala] ay nakaraan na, si Pablo ay nagmungkahi, </div><div id="chapter27_verse10"><b><sup>10 </sup></b>na sinasabi sa kanila: “Mga lalaki, sa tingin ko ay magdudulot ng pinsala at malaking kawalan ang paglalayag hindi lamang sa kargamento at sa barko kundi maging sa ating mga kaluluwa.” </div><div id="chapter27_verse11"><b><sup>11 </sup></b>Gayunman, ang opisyal ng hukbo ay nakinig sa piloto at sa may-ari ng barko sa halip na sa mga bagay na sinabi ni Pablo. </div><div id="chapter27_verse12"><b><sup>12 </sup></b>At sapagkat ang daungan ay di-kumbinyente para sa pagpapalipas ng taglamig, ipinayo ng karamihan na maglayag mula roon, upang tingnan kung sa paanuman ay makararating sila sa Fenix upang doon magpalipas ng taglamig, isang daungan ng Creta na bukás patungo sa hilagang-silangan at patungo sa timog-silangan.</div><div id="chapter27_verse13"><b><sup>13 </sup></b>Bukod diyan, nang marahang humihip ang hanging timugan, inisip nila na para na rin nilang naisagawa ang kanilang layunin, at itinaas nila ang angkla at nagsimulang mamaybay sa baybayin ng Creta. </div><div id="chapter27_verse14"><b><sup>14 </sup></b>Gayunman, hindi pa natatagalan, isang maunos na hangin na tinatawag na Euroaquilo ang humampas dito. </div><div id="chapter27_verse15"><b><sup>15 </sup></b>Nang ang barko ay lubhang mapanaigan at hindi nito makayanang panatilihing nakasalunga sa hangin ang unahan nito, kami ay nagpadala na lamang at natangay. </div><div id="chapter27_verse16"><b><sup>16 </sup></b>Ngayon ay naglayag kami na nanganganlong sa isang maliit na pulo na tinatawag na Cauda, gayunma’y halos hindi namin makuha ang maliit na bangka sa popa. </div><div id="chapter27_verse17"><b><sup>17 </sup></b>Ngunit nang maisampa ito sa kubyerta ay nagsimula silang gumamit ng mga pantulong upang talian ang barko sa ilalim; at palibhasa’y natatakot na sumadsad sa Sirte, ibinaba nila ang kasangkapang panlayag at sa gayon ay nagpaanod na lamang. </div><div id="chapter27_verse18"><b><sup>18 </sup></b>Gayunman sapagkat ipinaghahagisan kami nang matindi ng unos, nang sumunod na araw ay pinasimulan nilang pagaanin ang barko; </div><div id="chapter27_verse19"><b><sup>19 </sup></b>at nang ikatlong araw, sa pamamagitan ng sarili nilang mga kamay, itinapon nila ang kagamitan ng barko.</div><div id="chapter27_verse20"><b><sup>20 </sup></b>Nang hindi nga lumitaw ang araw ni ang mga bituin sa loob ng maraming araw, at nasa ibabaw namin ang isang hindi munting unos, nagsimulang maglaho ang lahat ng pag-asa na sa dakong huli ay makaliligtas kami. </div><div id="chapter27_verse21"><b><sup>21 </sup></b>At pagkatapos ng mahabang panahon na hindi kumakain, nang magkagayon ay tumayo si Pablo sa gitna nila at nagsabi: “Mga lalaki, dapat nga sana ay sinunod ninyo ang payo ko at hindi naglayag mula sa Creta at dumanas ng ganitong pinsala at kawalan. </div><div id="chapter27_verse22"><b><sup>22 </sup></b>Gayunman, ngayon ay iminumungkahi ko sa inyo na magalak, sapagkat walang isa mang kaluluwa sa inyo ang mawawala, kundi ang barko lamang. </div><div id="chapter27_verse23"><b><sup>23 </sup></b>Sapagkat nang gabing ito ay tumayong <div id="page1690"></div>malapit sa akin ang isang anghel ng Diyos na nagmamay-ari sa akin at siyang pinag-uukulan ko ng sagradong paglilingkod, </div><div id="chapter27_verse24"><b><sup>24 </sup></b>na sinasabi, ‘Huwag kang matakot, Pablo. Kailangang tumayo ka sa harap ni Cesar, at, narito! lubusang ibinigay sa iyo ng Diyos ang lahat ng mga kasama mong naglalayag.’ </div><div id="chapter27_verse25"><b><sup>25 </sup></b>Kaya magalak kayo, mga lalaki; sapagkat naniniwala ako sa Diyos na gayon nga ang mangyayari gaya ng sinabi sa akin. </div><div id="chapter27_verse26"><b><sup>26 </sup></b>Gayunman, kailangan tayong mapadpad sa baybayin ng isang pulo.”</div><div id="chapter27_verse27"><b><sup>27 </sup></b>At nang sumapit ang ikalabing-apat na gabi at ipinapadpad kami sa magkabi-kabila sa dagat ng Adria, nang hatinggabi na ay nagsimulang mag-akala ang mga magdaragat na nalalapit na sila sa isang lupain. </div><div id="chapter27_verse28"><b><sup>28 </sup></b>At inarok nila ang lalim at nasumpungang may dalawampung dipa; kaya nagpatuloy pa sila nang kaunti at muling gumawa ng pag-arok at nasumpungang may labinlimang dipa. </div><div id="chapter27_verse29"><b><sup>29 </sup></b>At sa takot na baka kung saan kami maihampas sa batuhan, sila ay naghagis ng apat na angkla mula sa popa at nagsimulang humiling na maging araw na sana. </div><div id="chapter27_verse30"><b><sup>30 </sup></b>Ngunit nang tangkain ng mga magdaragat na tumakas mula sa barko at ibaba sa dagat ang maliit na bangka sa pagkukunwaring binabalak nilang magbaba ng mga angkla mula sa proa, </div><div id="chapter27_verse31"><b><sup>31 </sup></b>sinabi ni Pablo sa opisyal ng hukbo at sa mga kawal: “Malibang manatili sa barko ang mga taong ito ay hindi kayo maliligtas.” </div><div id="chapter27_verse32"><b><sup>32 </sup></b>Nang magkagayon ay pinutol ng mga kawal ang mga lubid ng maliit na bangka at hinayaan itong mahulog.</div><div id="chapter27_verse33"><b><sup>33 </sup></b>Nang malapit na ngang maging araw ay pinasimulan ni Pablo na pasiglahin ang bawat isa na kumain, na sinasabi: “Ngayon ang ikalabing-apat na araw ng inyong pagbabantay at patuloy kayong hindi kumakain, anupat wala kayong kinukuhang anuman para sa inyong sarili. </div><div id="chapter27_verse34"><b><sup>34 </sup></b>Kaya nga pinasisigla ko kayong kumain, sapagkat ito ay alang-alang sa inyong kaligtasan; sapagkat wala ni isa mang buhok sa ulo ng sinuman sa inyo ang mawawala.” </div><div id="chapter27_verse35"><b><sup>35 </sup></b>Pagkasabi niya nito, kumuha rin siya ng tinapay, nagpasalamat sa Diyos sa harap nilang lahat at pinutol ito at nagsimulang kumain. </div><div id="chapter27_verse36"><b><sup>36 </sup></b>Kaya silang lahat ay sumaya at sila rin ay nagsimulang kumain. </div><div id="chapter27_verse37"><b><sup>37 </sup></b>Sa kabuuan nga, kaming mga kaluluwa sa barko ay dalawang daan at pitumpu’t anim. </div><div id="chapter27_verse38"><b><sup>38 </sup></b>Nang mabusog na sila sa pagkain, pinasimulan nilang pagaanin ang barko sa pamamagitan ng pagtatapon ng trigo sa dagat.</div><div id="chapter27_verse39"><b><sup>39 </sup></b>Sa wakas nang maging araw na, hindi nila makilala ang lupain ngunit namamasdan nila ang isang look na may dalampasigan, at determinado sila na kung magagawa nila ay dito nila isasadsad ang barko. </div><div id="chapter27_verse40"><b><sup>40 </sup></b>Kaya, pagkaputol sa mga angkla, hinayaan nilang mahulog sa dagat ang mga ito, at kasabay nito ay kinalag ang mga tali ng mga sagwan na panimon at, pagkatapos na maitaas sa hangin ang layag sa unahan, pumatungo sila sa dalampasigan. </div><div id="chapter27_verse41"><b><sup>41 </sup></b>Nang mapatuntong sila sa isang dakong mababaw na hinahampas ng dagat sa bawat panig, isinadsad nila ang barko at ang proa ay nabaon at nanatiling di-makilos, ngunit ang popa ay lubusang nagkawasak-wasak. </div><div id="chapter27_verse42"><b><sup>42 </sup></b>Sa gayon ay naging kapasiyahan ng mga kawal na patayin ang mga bilanggo, upang walang sinumang makalangoy at makatakas. </div><div id="chapter27_verse43"><b><sup>43 </sup></b>Ngunit nais ng <div id="page1691"></div>opisyal ng hukbo na madalang ligtas si Pablo at pinigilan sila sa kanilang layunin. At iniutos niya na yaong mga makalalangoy ay tumalon sa dagat at maunang tumungo sa lupa, </div><div id="chapter27_verse44"><b><sup>44 </sup></b>at na gawin iyon ng mga naiwan, ang iba ay sa mga tabla at ang iba ay sa mga bagay mula sa barko. At gayon nangyari na ang lahat ay nadalang ligtas sa lupa.</div></div>