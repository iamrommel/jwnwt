<div>
  <div id="chapter4_verse1">
    <span class="w_ch">
      <b>4 </b>
    </span>Ano ang pinagmumulan ng mga digmaan at ano ang pinagmumulan ng mga pag-aaway sa gitna ninyo? Hindi ba ang mga iyon ay nagmumula rito, samakatuwid nga, mula sa inyong mga pagnanasa sa kaluguran ng laman na nakikipagbaka sa inyong mga sangkap? </div>
  <div id="chapter4_verse2">
    <b>
      <sup>2 </sup>
    </b>Kayo ay nagnanasa, gayunma’y hindi kayo nagkakaroon. Patuloy kayong pumapaslang at nag-iimbot, gayunma’y hindi kayo makapagtamo. Patuloy kayong nakikipag-away at nakikipagdigma. Hindi kayo nagkakaroon dahil sa hindi kayo humihingi. </div>
  <div id="chapter4_verse3">
    <b>
      <sup>3 </sup>
    </b>Kayo nga ay humihingi, gayunma’y wala kayong tinatanggap, sapagkat humihingi kayo ukol sa maling layunin, upang gugulin ninyo ito sa inyong mga pagnanasa sa kaluguran ng laman.</div>
  <div id="chapter4_verse4">
    <b>
      <sup>4 </sup>
    </b>Mga mangangalunya, hindi ba ninyo alam na ang pakikipagkaibigan sa sanlibutan ay pakikipag-alit sa Diyos? Samakatuwid, ang sinumang naghahangad na maging kaibigan ng sanlibutan ay ginagawa ang kaniyang sarili na kaaway ng Diyos. </div>
  <div id="chapter4_verse5">
    <b>
      <sup>5 </sup>
    </b>O inaakala ba ninyo na ang kasulatan ay nagsasabi nang walang layunin: “Dahil sa hilig na mainggit kung kaya ang espiritu na nanahanan sa atin ay patuloy na nananabik”? </div>
  <div id="chapter4_verse6">
    <b>
      <sup>6 </sup>
    </b>Gayunman, ang di-sana-nararapat na kabaitan na kaniyang ibinibigay ay mas dakila. Kaya sinasabi nito: “Sinasalansang ng Diyos ang mga palalo, ngunit nagbibigay siya ng di-sana-nararapat na kabaitan sa mga mapagpakumbaba.”</div>
  <div id="chapter4_verse7">
    <b>
      <sup>7 </sup>
    </b>Kaya nga, magpasakop kayo sa Diyos; ngunit salansangin ninyo ang Diyablo, at tatakas siya mula sa inyo. </div>
  <div id="chapter4_verse8">
    <b>
      <sup>8 </sup>
    </b>Lumapit kayo sa Diyos, at lalapit siya sa inyo. Linisin ninyo ang inyong mga kamay, ninyong mga makasalanan, at dalisayin ninyo ang inyong mga puso, ninyong mga di-makapagpasiya. </div>
  <div id="chapter4_verse9">
    <b>
      <sup>9 </sup>
    </b>Magbigay-daan kayo sa kahapisan at magdalamhati at tumangis. Palitan ninyo ng pagdadalamhati ang inyong pagtawa, at ng kalumbayan ang inyong kagalakan. </div>
  <div id="chapter4_verse10">
    <b>
      <sup>10 </sup>
    </b>Magpakababa kayo sa paningin ni Jehova, at itataas niya kayo.</div>
  <div id="chapter4_verse11">
    <b>
      <sup>11 </sup>
    </b>Tigilan ninyo ang pagsasalita nang laban sa isa’t isa, mga kapatid. Siya na nagsasalita nang laban sa isang kapatid o humahatol sa kaniyang kapatid <div id="page1830"></div>ay nagsasalita nang laban sa kautusan at humahatol sa kautusan. Ngayon kung hinahatulan mo ang kautusan, ikaw ay hindi isang tagatupad ng kautusan kundi isang hukom. </div>
  <div id="chapter4_verse12">
    <b>
      <sup>12 </sup>
    </b>May Isa na tagapagbigay-kautusan at hukom, siya na may kakayahang magligtas at pumuksa. Ngunit ikaw, sino ka para humatol sa iyong kapuwa?</div>
  <div id="chapter4_verse13">
    <b>
      <sup>13 </sup>
    </b>Halikayo ngayon, kayo na nagsasabi: “Ngayon o bukas ay maglalakbay kami patungo sa lunsod na ito at gugugol ng isang taon doon, at kami ay makikipagkalakalan at magtutubo,” </div>
  <div id="chapter4_verse14">
    <b>
      <sup>14 </sup>
    </b>samantalang hindi ninyo nalalaman kung ano ang magiging buhay ninyo bukas. Sapagkat kayo ay isang singaw na lumilitaw nang kaunting panahon at pagkatapos ay naglalaho. </div>
  <div id="chapter4_verse15">
    <b>
      <sup>15 </sup>
    </b>Sa halip, ang dapat ninyong sabihin: “Kung loloobin ni Jehova, mabubuhay kami at gagawin din ito o iyon.” </div>
  <div id="chapter4_verse16">
    <b>
      <sup>16 </sup>
    </b>Ngunit ngayon ay ipinagmamapuri ninyo ang inyong pangahas na mga pagyayabang. Ang lahat ng gayong pagmamapuri ay balakyot. </div>
  <div id="chapter4_verse17">
    <b>
      <sup>17 </sup>
    </b>Kaya nga, kung nalalaman ng isa kung paano gagawin ang tama at gayunma’y hindi ito ginagawa, ito ay kasalanan sa kaniya.</div>
</div>