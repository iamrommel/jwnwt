<div><div id="chapter25_verse1"><span class="w_ch"><b>25 </b></span>Sa edad na dalawampu’t limang taon ay naging hari si Amazias, at dalawampu’t siyam na taon siyang naghari sa Jerusalem. At ang pangalan ng kaniyang ina ay Jehoadan ng Jerusalem. </div><div id="chapter25_verse2"><b><sup>2 </sup></b>At patuloy siyang gumawa ng tama sa paningin ni Jehova, gayunma’y hindi taglay ang isang sakdal na puso. </div><div id="chapter25_verse3"><b><sup>3 </sup></b>At nangyari, nang ang kaharian ay maging matatag sa kaniya, kaagad niyang pinatay ang kaniyang mga lingkod na nagpabagsak sa kaniyang amang hari. </div><div id="chapter25_verse4"><b><sup>4 </sup></b>At ang kanilang mga anak ay hindi niya pinatay, kundi ginawa niya ang ayon sa nakasulat sa kautusan, sa aklat ni Moises, na iniutos ni Jehova, na nagsasabi: “Ang mga ama ay hindi dapat mamatay dahil sa mga anak, ni ang mga anak man ay dapat mamatay dahil sa mga ama; kundi mamamatay sila dahil sa kani-kaniyang sariling kasalanan.”</div><div id="chapter25_verse5"><b><sup>5 </sup></b>At tinipon ni Amazias ang Juda at pinatayo sila ayon sa sambahayan ng mga ninuno, ayon sa mga pinuno ng libu-libo at ayon sa mga pinuno ng daan-daan para sa buong Juda at Benjamin; at inirehistro niya sila mula sa edad na dalawampung taon pataas, at sa gayon ay nasumpungan niya na sila ay tatlong daang libong piling lalaki na sumasama sa hukbo, na humahawak ng sibat at ng malaking kalasag. </div><div id="chapter25_verse6"><b><sup>6 </sup></b>Karagdagan pa, umupa siya mula sa Israel ng isang daang libong magigiting at makapangyarihang mga lalaki sa halagang isang daang talentong pilak. </div><div id="chapter25_verse7"><b><sup>7 </sup></b>At may isang lalaki ng tunay na Diyos na pumaroon sa kaniya, na nagsasabi: “O hari, huwag mong pasamahin sa iyo ang hukbo ng Israel, sapagkat si Jehova ay hindi sumasa-Israel, samakatuwid ay sa lahat ng mga anak ni Efraim. </div><div id="chapter25_verse8"><b><sup>8 </sup></b>Ngunit ikaw mismo ang yumaon, kumilos ka, magpakalakas-loob ka para sa digmaan. Maibubuwal ka ng tunay na Diyos sa harap ng kaaway; sapagkat may kapangyarihan ang Diyos na tumulong at magbuwal.” </div><div id="chapter25_verse9"><b><sup>9 </sup></b>Dahil dito ay sinabi ni Amazias sa lalaki ng tunay na Diyos: “Ngunit ano ang gagawin sa isang daang talento na ibinigay ko sa mga pulutong ng Israel?” Dito ay sinabi ng lalaki ng tunay na Diyos: “May kakayahan si Jehova na magbigay sa iyo ng mas marami pa kaysa rito.” </div><div id="chapter25_verse10"><b><sup>10 </sup></b>Sa gayon ay ibinukod sila ni Amazias, samakatuwid ay ang mga pulutong na pumaroon sa kaniya mula sa Efraim, upang umuwi sa kanilang sariling dako. Gayunman, ang kanilang galit ay lubhang nag-init laban sa Juda, kung kaya bumalik sila sa kanilang sariling dako na nag-iinit sa galit.</div><div id="chapter25_verse11"><b><sup>11 </sup></b>At si Amazias, sa ganang kaniya, ay naglakas-loob at pinangunahan ang kaniyang sariling bayan at pumaroon sa Libis ng Asin; at sinaktan niya ang mga anak ni Seir, sampung <div id="page720"></div>libo sa kanila. </div><div id="chapter25_verse12"><b><sup>12 </sup></b>At sampung libo ang binihag nang buháy ng mga anak ni Juda. Kaya dinala nila sila sa taluktok ng malaking bato, at inihagis sila mula sa taluktok ng malaking bato; at silang lahat ay nagkaluray-luray. </div><div id="chapter25_verse13"><b><sup>13 </sup></b>Kung tungkol sa mga miyembro ng pulutong na pinabalik ni Amazias mula sa pagsama sa kaniya sa digmaan, sila ay nagsimulang lumusob sa mga lunsod ng Juda, mula sa Samaria hanggang sa Bet-horon, at nagpabagsak ng tatlong libo sa kanila at nandambong ng marami.</div><div id="chapter25_verse14"><b><sup>14 </sup></b>Ngunit nangyari, pagkagaling ni Amazias mula sa pagpatay sa mga Edomita ay dinala niya ngayon ang mga diyos ng mga anak ni Seir at inilagay ang mga iyon bilang kaniyang sariling mga diyos, at sa harap ng mga iyon ay nagsimula siyang yumukod, at para sa mga iyon ay nagsimula siyang gumawa ng haing usok. </div><div id="chapter25_verse15"><b><sup>15 </sup></b>Dahil dito ay nag-init ang galit ni Jehova laban kay Amazias, kung kaya nagsugo siya sa kaniya ng isang propeta at nagsabi sa kaniya: “Bakit mo hinanap ang mga diyos ng bayang hindi nakapagligtas ng kanilang sariling bayan mula sa iyong kamay?” </div><div id="chapter25_verse16"><b><sup>16 </sup></b>At nangyari, nang magsalita siya sa kaniya ay kaagad na sinabi ng hari sa kaniya: “Ginawa ka ba naming isang tagapayo ng hari? Tumigil ka alang-alang sa iyong sarili. Bakit ka nila kailangang saktan?” Sa gayon ay tumigil ang propeta, ngunit sinabi niya: “Alam na alam kong ipinasiya ng Diyos na lipulin ka, sapagkat ginawa mo ito at hindi ka nakinig sa aking payo.”</div><div id="chapter25_verse17"><b><sup>17 </sup></b>Nang magkagayon ay sumangguni si Amazias na hari ng Juda at nagsugo kay Jehoas na anak ni Jehoahaz na anak ni Jehu na hari ng Israel, na nagsasabi: “Pumarito ka! Magkita tayo nang mukhaan.” </div><div id="chapter25_verse18"><b><sup>18 </sup></b>Kaya si Jehoas na hari ng Israel ay nagsugo kay Amazias na hari ng Juda, na nagsasabi: “Ang matinik na panirang-damo na nasa Lebanon ay nagsugo sa sedro na nasa Lebanon, na nagsasabi, ‘Ibigay mo ang iyong anak na babae sa aking anak bilang asawa.’ Gayunman, isang mabangis na hayop sa parang na nasa Lebanon ang dumaan at yumurak sa matinik na panirang-damo. </div><div id="chapter25_verse19"><b><sup>19 </sup></b>Sinabi mo sa iyong sarili, Narito, pinabagsak mo ang Edom. At itinaas ka ng iyong puso upang maging maluwalhati. Ngayon ay manatili kang tumatahan sa iyong sariling bahay. Bakit ka makikipaghidwaan sa isang masamang kalagayan at kailangang mabuwal, ikaw at ang Juda na kasama mo?”</div><div id="chapter25_verse20"><b><sup>20 </sup></b>Ngunit si Amazias ay hindi nakinig; sapagkat ito ay mula sa tunay na Diyos sa layuning ibigay sila sa kaniyang kamay, sapagkat hinanap nila ang mga diyos ng Edom. </div><div id="chapter25_verse21"><b><sup>21 </sup></b>Kaya si Jehoas na hari ng Israel ay umahon, at nagkita sila nang mukhaan, siya at si Amazias na hari ng Juda, sa Bet-semes, na sakop ng Juda. </div><div id="chapter25_verse22"><b><sup>22 </sup></b>At ang Juda ay natalo sa harap ng Israel, kung kaya tumakas sila ang bawat isa tungo sa kaniyang tolda. </div><div id="chapter25_verse23"><b><sup>23 </sup></b>At si Amazias na hari ng Juda, na anak ni Jehoas na anak ni Jehoahaz, ang dinakip ni Jehoas na hari ng Israel doon sa Bet-semes, pagkatapos nito ay dinala niya ito sa Jerusalem at sinira ang pader ng Jerusalem, mula sa Pintuang-daan ng Efraim hanggang sa Panulukang Pintuang-daan, apat na raang siko. </div><div id="chapter25_verse24"><b><sup>24 </sup></b>At kinuha niya ang lahat ng ginto at pilak at ang lahat ng kagamitang masusumpungan <div id="page721"></div>sa bahay ng tunay na Diyos kay Obed-edom at sa kabang-yaman ng bahay ng hari at ang mga bihag na panagot, at pagkatapos ay bumalik sa Samaria.</div><div id="chapter25_verse25"><b><sup>25 </sup></b>At si Amazias na anak ni Jehoas na hari ng Juda ay nabuhay pa nang labinlimang taon pagkamatay ni Jehoas na anak ni Jehoahaz na hari ng Israel. </div><div id="chapter25_verse26"><b><sup>26 </sup></b>Kung tungkol sa iba pa sa mga pangyayari kay Amazias, ang una at ang huli, narito! hindi ba nakasulat ang mga iyon sa Aklat ng mga Hari ng Juda at ng Israel? </div><div id="chapter25_verse27"><b><sup>27 </sup></b>At mula nang panahong lumihis si Amazias mula sa pagsunod kay Jehova, bumuo sila ng isang sabuwatan laban sa kaniya sa Jerusalem. Nang maglaon ay tumakas siya patungong Lakis; ngunit nagsugo sila upang sundan siya sa Lakis at pinatay siya roon. </div><div id="chapter25_verse28"><b><sup>28 </sup></b>Kaya dinala nila siyang nakapatong sa mga kabayo at inilibing siyang kasama ng kaniyang mga ninuno sa lunsod ng Juda.</div></div>