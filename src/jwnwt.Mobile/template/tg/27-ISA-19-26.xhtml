<div><div id="chapter19_verse1"><span class="w_ch"><b>19 </b></span>Ang kapahayagan laban sa Ehipto: Narito! Si Jehova ay nakasakay sa isang ulap na matulin at paparating sa Ehipto. At ang walang-silbing mga diyos ng Ehipto ay tiyak na manginginig dahil sa kaniya, at ang mismong puso ng Ehipto ay matutunaw sa gitna nito.</div><div id="chapter19_verse2"><b><sup>2 </sup></b>“At uudyukan ko ang mga Ehipsiyo laban sa mga Ehipsiyo, at tiyak na makikipagdigma sila bawat isa laban sa kaniyang kapatid, at bawat isa laban sa kaniyang kasama, lunsod laban sa lunsod, kaharian laban sa kaharian. </div><div id="chapter19_verse3"><b><sup>3 </sup></b>At ang espiritu ng Ehipto ay matitilihan sa <div id="page1090"></div>gitna nito, at guguluhin ko ang sarili nitong panukala. At tiyak na babaling sila sa walang-silbing mga diyos at sa mga engkantador at sa mga espiritista at sa mga manghuhula ng mga pangyayari. </div><div id="chapter19_verse4"><b><sup>4 </sup></b>At ibibigay ko ang Ehipto sa kamay ng isang mahigpit na panginoon, at isang malakas na hari ang mamamahala sa kanila,” ang sabi ng tunay na Panginoon, si Jehova ng mga hukbo.</div><div id="chapter19_verse5"><b><sup>5 </sup></b>At ang tubig ay tiyak na matutuyo mula sa dagat, at ang ilog ay matitigang at talagang matutuyo. </div><div id="chapter19_verse6"><b><sup>6 </sup></b>At ang mga ilog ay babaho; ang mga kanal ng Nilo ng Ehipto ay huhupa at matitigang. Maging ang tambo at ang hungko ay mabubulok. </div><div id="chapter19_verse7"><b><sup>7 </sup></b>Ang mga hantad na dako sa tabi ng Ilog Nilo, sa may bukana ng Ilog Nilo, at ang bawat lupaing pambutil ng Ilog Nilo ay matutuyo. Iyon ay tiyak na tatangayin, at iyon ay mawawala na. </div><div id="chapter19_verse8"><b><sup>8 </sup></b>At ang mga mangingisda ay magdadalamhati, at ang lahat ng naghahagis ng mga kawil sa Ilog Nilo ay mamimighati, at maging yaong mga naglaladlad ng mga pangisdang lambat sa ibabaw ng tubig ay maglalaho nga. </div><div id="chapter19_verse9"><b><sup>9 </sup></b>At ang mga manggagawa sa inikid na lino ay mapapahiya; gayundin ang mga manggagawa sa habihan ng mga puting kayo. </div><div id="chapter19_verse10"><b><sup>10 </sup></b>At ang kaniyang mga manghahabi ay masisiil, mamimighati ang kaluluwa ng lahat ng bayarang manggagawa.</div><div id="chapter19_verse11"><b><sup>11 </sup></b>Ang mga prinsipe ng Zoan ay talagang mangmang. Kung tungkol sa marurunong sa mga tagapayo ni Paraon, ang kanilang payo ay di-makatuwiran. Paano ninyo sasabihin kay Paraon: “Ako ay anak ng marurunong, anak ng mga hari noong sinaunang panahon”? </div><div id="chapter19_verse12"><b><sup>12 </sup></b>Nasaan nga sila—ang iyong mga taong marurunong—upang sabihin nila ngayon sa iyo at upang malaman nila kung ano ang ipinasiya ni Jehova ng mga hukbo may kinalaman sa Ehipto? </div><div id="chapter19_verse13"><b><sup>13 </sup></b>Ang mga prinsipe ng Zoan ay kumilos nang may kamangmangan, ang mga prinsipe ng Nop ay nalinlang, ang Ehipto ay iniligaw ng mga pangunahing tao sa kaniyang mga tribo. </div><div id="chapter19_verse14"><b><sup>14 </sup></b>Inihalo ni Jehova sa gitna niya ang espiritu ng kalituhan; at iniligaw nila ang Ehipto sa lahat ng mga gawa nito, gaya ng isang lasing na pinasusuray-suray sa kaniyang suka. </div><div id="chapter19_verse15"><b><sup>15 </sup></b>At ang Ehipto ay hindi magkakaroon ng anumang gawain na magagawa ng ulo o ng buntot, ng supang o ng hungko.</div><div id="chapter19_verse16"><b><sup>16 </sup></b>Sa araw na iyon ang Ehipto ay magiging gaya ng mga babae, at iyon ay tiyak na manginginig at manghihilakbot dahil sa pagkaway ng kamay ni Jehova ng mga hukbo na ikinakaway niya laban doon. </div><div id="chapter19_verse17"><b><sup>17 </sup></b>At ang lupain ng Juda ay magiging sanhi ng pagsuray-suray ng Ehipto. Ang lahat ng pinagsasabihan ng tungkol dito ay nanghihilakbot dahil sa pasiya ni Jehova ng mga hukbo na ipinapasiya niya laban sa kaniya.</div><div id="chapter19_verse18"><b><sup>18 </sup></b>Sa araw na iyon ay magkakaroon ng limang lunsod sa lupain ng Ehipto na nagsasalita ng wika ng Canaan at nanunumpa kay Jehova ng mga hukbo. Ang Lunsod ng Pagkagiba ang itatawag sa isang lunsod.</div><div id="chapter19_verse19"><b><sup>19 </sup></b>Sa araw na iyon ay magkakaroon ng isang altar para kay Jehova sa gitna ng lupain ng Ehipto, at ng isang haligi para kay Jehova sa tabi ng hangganan nito. </div><div id="chapter19_verse20"><b><sup>20 </sup></b>At iyon ay magiging isang tanda at isang patotoo para kay Jehova ng mga hukbo sa lupain ng Ehipto; sapagkat daraing sila kay Jehova dahil sa mga maniniil, at <div id="page1091"></div>magsusugo siya sa kanila ng tagapagligtas, isa ngang dakila, na siyang magliligtas sa kanila. </div><div id="chapter19_verse21"><b><sup>21 </sup></b>At si Jehova ay tiyak na makikilala ng mga Ehipsiyo; at makikilala nga ng mga Ehipsiyo si Jehova sa araw na iyon, at sila ay mag-uukol ng hain at kaloob at mananata kay Jehova at tutuparin nila iyon. </div><div id="chapter19_verse22"><b><sup>22 </sup></b>At sasaktan nga ni Jehova ang Ehipto. Magkakaroon ng pananakit at pagpapagaling; at manunumbalik sila kay Jehova, at hahayaan niyang siya ay mapamanhikan nila at pagagalingin niya sila.</div><div id="chapter19_verse23"><b><sup>23 </sup></b>Sa araw na iyon ay magkakaroon ng lansangang-bayan mula sa Ehipto hanggang sa Asirya, at ang Asirya ay papasok nga sa Ehipto, at ang Ehipto naman ay sa Asirya; at tiyak na maglilingkod sila, ang Ehipto kasama ng Asirya. </div><div id="chapter19_verse24"><b><sup>24 </sup></b>Sa araw na iyon ang Israel ay magiging ikatlo sa Ehipto at sa Asirya, samakatuwid nga, isang pagpapala sa gitna ng lupa, </div><div id="chapter19_verse25"><b><sup>25 </sup></b>sapagkat pagpapalain iyon ni Jehova ng mga hukbo, na sinasabi: “Pagpalain ang aking bayan, ang Ehipto, at ang gawa ng aking mga kamay, ang Asirya, at ang aking mana, ang Israel.”</div></div>