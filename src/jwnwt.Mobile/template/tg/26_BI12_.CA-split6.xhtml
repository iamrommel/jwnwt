<div>
  <div id="chapter6_verse1">
    <span class="w_ch">
      <b>6 </b>
    </span>“Saan pumaroon ang iyong mahal, O pinakamaganda sa mga babae? Saan nagpunta ang iyong mahal, upang hanapin namin siyang kasama mo?”</div>
  <div id="chapter6_verse2">
    <b>
      <sup>2 </sup>
    </b>“Ang mahal ko ay lumusong sa kaniyang hardin, sa mga harding taniman ng mga halamang espesya, upang magpastol sa gitna ng mga hardin, at upang mamitas ng mga liryo. </div>
  <div id="chapter6_verse3">
    <b>
      <sup>3 </sup>
    </b>Ako ay sa mahal ko, at ang mahal ko ay akin. Siya ay nagpapastol sa gitna ng mga liryo.”</div>
  <div id="chapter6_verse4">
    <b>
      <sup>4 </sup>
    </b>“Maganda ka, O kaibigan kong babae, gaya ng Kaiga-igayang Lunsod, kahali-halinang gaya ng Jerusalem, kasindak-sindak na gaya ng mga pulutong na nakapalibot sa mga watawat. </div>
  <div id="chapter6_verse5">
    <b>
      <sup>5 </sup>
    </b>Ihiwalay mo ang iyong mga mata mula sa harap ko, sapagkat ako ay pinangangamba ng mga ito. Ang iyong buhok ay gaya ng <div id="page1066"></div>kawan ng mga kambing na lumulusong mula sa Gilead. </div>
  <div id="chapter6_verse6">
    <b>
      <sup>6 </sup>
    </b>Ang iyong mga ngipin ay gaya ng kawan ng mga tupang babae na umahon mula sa paliligo, na lahat ay may mga anak na kambal, na sa kanila ay walang sinumang nawawalan ng kaniyang mga anak. </div>
  <div id="chapter6_verse7">
    <b>
      <sup>7 </sup>
    </b>Gaya ng isang putol ng granada ang iyong mga pilipisan sa loob ng iyong talukbong. </div>
  <div id="chapter6_verse8">
    <b>
      <sup>8 </sup>
    </b>Maaaring may animnapung reyna at walumpung babae at mga dalaga na walang bilang. </div>
  <div id="chapter6_verse9">
    <b>
      <sup>9 </sup>
    </b>May isa na siyang kalapati ko, ang aking isa na walang kapintasan. May isa na nauukol sa kaniyang ina. Siya ang dalisay niyaong nagsilang sa kaniya. Nakita siya ng mga anak na babae, at siya ay kanilang ipinahayag na maligaya; ng mga reyna at mga babae, at kanilang pinuri siya, </div>
  <div id="chapter6_verse10">
    <b>
      <sup>10 </sup>
    </b>‘Sino ang babaing ito na dumurungaw na gaya ng bukang-liwayway, magandang gaya ng kabilugan ng buwan, dalisay na gaya ng sumisinag na araw, kasindak-sindak na gaya ng mga pulutong na nakapalibot sa mga watawat?’ ”</div>
  <div id="chapter6_verse11">
    <b>
      <sup>11 </sup>
    </b>“Sa hardin ng mga puno ng nogales ay lumusong ako, upang tingnan ang mga usbong sa agusang libis, upang tingnan kung ang punong ubas ay sumibol na, kung ang mga puno ng granada ay namulaklak na. </div>
  <div id="chapter6_verse12">
    <b>
      <sup>12 </sup>
    </b>Bago ko namalayan, inilagay ako ng aking kaluluwa sa mga karo ng bayan kong nagkukusa.”</div>
  <div id="chapter6_verse13">
    <b>
      <sup>13 </sup>
    </b>“Bumalik ka, bumalik ka, O Shulamita! Bumalik ka, bumalik ka, upang mamasdan ka namin!”</div>
</div>