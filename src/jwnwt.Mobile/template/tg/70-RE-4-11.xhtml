<div><div id="chapter4_verse1"><span class="w_ch"><b>4 </b></span>Pagkatapos ng mga bagay na ito ay nakita ko, at, narito! isang bukás na pinto sa langit, at ang unang tinig na aking narinig ay gaya ng sa trumpeta, na nagsasalita sa akin, na nagsasabi: “Umakyat ka rito, at ipakikita ko sa iyo ang mga bagay na dapat maganap.” </div><div id="chapter4_verse2"><b><sup>2 </sup></b>Pagkatapos ng mga bagay na ito ay kaagad akong napasakapangyarihan ng espiritu: at, narito! isang trono ang nasa kinalalagyan nito sa langit, at may isang nakaupo sa trono. </div><div id="chapter4_verse3"><b><sup>3 </sup></b>At ang nakaupo, sa kaanyuan, ay tulad ng batong jaspe at ng mahalagang kulay-pulang bato, at sa palibot ng trono ay may isang bahagharing tulad ng esmeralda ang kaanyuan.</div><div id="chapter4_verse4"><b><sup>4 </sup></b>At sa palibot ng trono ay may dalawampu’t apat na trono, at sa mga tronong ito ay nakita kong nakaupo ang dalawampu’t apat na matatanda na nadaramtan ng mapuputing panlabas na kasuutan, at sa kanilang mga ulo ay may mga ginintuang korona. </div><div id="chapter4_verse5"><b><sup>5 </sup></b>At mula sa trono ay may lumalabas na mga kidlat at mga tinig at mga kulog; at may pitong lampara ng apoy na nagniningas sa harap ng trono, at ang mga ito ay nangangahulugang pitong espiritu ng Diyos. </div><div id="chapter4_verse6"><b><sup>6 </sup></b>At sa harap ng trono ay may gaya ng isang malasalaming dagat na tulad ng kristal.</div><div id="chapter4_verse7"><b><sup>7 </sup></b>At ang unang nilalang na buháy ay tulad ng leon, at ang ikalawang nilalang na buháy ay tulad ng guyang toro, at ang ikatlong nilalang na buháy ay may mukhang tulad ng sa tao, at ang ikaapat na nilalang na buháy ay tulad ng lumilipad na agila. </div><div id="chapter4_verse8"><b><sup>8 </sup></b>At kung tungkol sa apat na nilalang na buháy, ang bawat isa sa kanila ay may tig-aanim na pakpak; sa palibot at sa ilalim ay punô sila ng mga mata. At wala silang pahinga araw at gabi habang kanilang sinasabi: “Banal, banal, banal ang Diyos na Jehova, ang Makapangyarihan-sa-lahat, <div id="page1858"></div>ang nakaraan at ang ngayon at ang darating.”</div><div id="chapter4_verse9"><b><sup>9 </sup></b>At kailanma’t ang mga nilalang na buháy ay naghahandog ng kaluwalhatian at karangalan at pasasalamat sa Isa na nakaupo sa trono, ang Isa na nabubuhay magpakailan-kailanman, </div><div id="chapter4_verse10"><b><sup>10 </sup></b>ang dalawampu’t apat na matatanda ay sumusubsob sa harap ng Isa na nakaupo sa trono at sumasamba sa Isa na nabubuhay magpakailan-kailanman, at inihahagis nila ang kanilang mga korona sa harap ng trono, na sinasabi: </div><div id="chapter4_verse11"><b><sup>11 </sup></b>“Ikaw ang karapat-dapat, Jehova, na Diyos nga namin, na tumanggap ng kaluwalhatian at ng karangalan at ng kapangyarihan, sapagkat nilalang mo ang lahat ng bagay, at dahil sa iyong kalooban ay umiral sila at nalalang.”</div></div>