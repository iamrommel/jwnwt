<div>
  <p>Sa mga Taga-Galacia</p>
  <div id="chapter1_verse1">
    <span class="w_ch">
      <b>1 </b>
    </span>Si Pablo, isang apostol, hindi mula sa mga tao ni sa pamamagitan man ng isang tao, kundi sa pamamagitan ni Jesu-Kristo at ng Diyos na Ama, na nagbangon sa kaniya mula sa mga patay, </div>
  <div id="chapter1_verse2">
    <b>
      <sup>2 </sup>
    </b>at ang lahat ng mga kapatid na kasama ko, sa mga kongregasyon ng Galacia:</div>
  <div id="chapter1_verse3">
    <b>
      <sup>3 </sup>
    </b>Magkaroon nawa kayo ng di-sana-nararapat na kabaitan at kapayapaan mula sa Diyos na ating Ama at sa Panginoong Jesu-Kristo. </div>
  <div id="chapter1_verse4">
    <b>
      <sup>4 </sup>
    </b>Ibinigay niya ang kaniyang sarili para sa ating mga kasalanan upang mahango niya tayo mula sa kasalukuyang balakyot na sistema ng mga bagay ayon sa kalooban ng ating Diyos at Ama, </div>
  <div id="chapter1_verse5">
    <b>
      <sup>5 </sup>
    </b>na sumakaniya nawa ang kaluwalhatian magpakailan-kailanman. Amen.</div>
  <div id="chapter1_verse6">
    <b>
      <sup>6 </sup>
    </b>Namamangha ako na kay dali ninyong nailalayo mula sa Isa na tumawag sa inyo sa pamamagitan ng di-sana-nararapat na kabaitan ni Kristo tungo sa ibang uri ng mabuting balita. </div>
  <div id="chapter1_verse7">
    <b>
      <sup>7 </sup>
    </b>Ngunit hindi ito ibang uri; lamang ay may mga lumilikha ng kaguluhan sa inyo at nagnanais na baluktutin ang mabuting balita tungkol sa Kristo. </div>
  <div id="chapter1_verse8">
    <b>
      <sup>8 </sup>
    </b>Gayunman, kung kami o isang anghel man mula sa langit ang magpahayag sa inyo ng anumang bagay bilang mabuting balita na higit pa sa ipinahayag namin sa inyo bilang mabuting balita, sumpain siya. </div>
  <div id="chapter1_verse9">
    <b>
      <sup>9 </sup>
    </b>Gaya ng aming nabanggit na, sinasabi ko ring muli ngayon, Ang sinumang nagpapahayag sa inyo ng anumang bagay bilang mabuting balita na higit pa sa inyong tinanggap, sumpain siya.</div>
  <div id="chapter1_verse10">
    <b>
      <sup>10 </sup>
    </b>Mga tao nga ba ang sinisikap kong hikayatin ngayon o <div id="page1756"></div>ang Diyos? O ninanais ko bang palugdan ang mga tao? Kung pinalulugdan ko pa ang mga tao, hindi ako magiging alipin ni Kristo. </div>
  <div id="chapter1_verse11">
    <b>
      <sup>11 </sup>
    </b>Sapagkat itinatawag-pansin ko sa inyo, mga kapatid, na ang mabuting balita na ipinahayag ko bilang mabuting balita ay hindi isang bagay na sa tao; </div>
  <div id="chapter1_verse12">
    <b>
      <sup>12 </sup>
    </b>sapagkat hindi ko ito tinanggap mula sa tao, ni itinuro man ito sa akin, kundi sa pamamagitan ng pagsisiwalat ni Jesu-Kristo.</div>
  <div id="chapter1_verse13">
    <b>
      <sup>13 </sup>
    </b>Sabihin pa, narinig ninyo ang tungkol sa aking paggawi noong una sa Judaismo, na hanggang sa punto ng pagmamalabis ay patuloy kong pinag-uusig ang kongregasyon ng Diyos at winawasak iyon, </div>
  <div id="chapter1_verse14">
    <b>
      <sup>14 </sup>
    </b>at sumusulong ako sa Judaismo nang higit kaysa sa maraming kasinggulang ko sa aking lahi, yamang ako ay lalo pang higit na masigasig sa mga tradisyon ng aking mga ama. </div>
  <div id="chapter1_verse15">
    <b>
      <sup>15 </sup>
    </b>Ngunit nang magalingin ng Diyos, na naghiwalay sa akin mula sa bahay-bata ng aking ina at tumawag sa akin sa pamamagitan ng kaniyang di-sana-nararapat na kabaitan, </div>
  <div id="chapter1_verse16">
    <b>
      <sup>16 </sup>
    </b>na isiwalat ang kaniyang Anak may kaugnayan sa akin, upang maipahayag ko sa mga bansa ang mabuting balita tungkol sa kaniya, hindi ako karaka-rakang nakipagsanggunian sa laman at dugo. </div>
  <div id="chapter1_verse17">
    <b>
      <sup>17 </sup>
    </b>Ni umahon man ako sa Jerusalem doon sa mga apostol na una sa akin, kundi pumaroon ako sa Arabia, at bumalik akong muli sa Damasco.</div>
  <div id="chapter1_verse18">
    <b>
      <sup>18 </sup>
    </b>Nang magkagayon ay umahon ako sa Jerusalem pagkaraan ng tatlong taon upang dalawin si Cefas, at namalagi akong kasama niya nang labinlimang araw. </div>
  <div id="chapter1_verse19">
    <b>
      <sup>19 </sup>
    </b>Ngunit wala akong nakitang iba pa sa mga apostol, tanging si Santiago lamang na kapatid ng Panginoon. </div>
  <div id="chapter1_verse20">
    <b>
      <sup>20 </sup>
    </b>Tungkol nga sa mga bagay na isinusulat ko sa inyo, narito! sa paningin ng Diyos, hindi ako nagsisinungaling.</div>
  <div id="chapter1_verse21">
    <b>
      <sup>21 </sup>
    </b>Pagkatapos nito ay pumaroon ako sa mga pook ng Sirya at ng Cilicia. </div>
  <div id="chapter1_verse22">
    <b>
      <sup>22 </sup>
    </b>Ngunit hindi ako kilala sa mukha ng mga kongregasyon ng Judea na mga kaisa ni Kristo; </div>
  <div id="chapter1_verse23">
    <b>
      <sup>23 </sup>
    </b>naririnig lamang nila noon: “Ang taong umuusig sa atin noong una ay nagpapahayag na ngayon ng mabuting balita tungkol sa pananampalataya na noong una ay winawasak niya.” </div>
  <div id="chapter1_verse24">
    <b>
      <sup>24 </sup>
    </b>Kaya pinasimulan nilang luwalhatiin ang Diyos dahil sa akin.</div>
</div>