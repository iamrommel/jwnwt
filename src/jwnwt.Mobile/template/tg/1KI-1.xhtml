<div>
  <p>Ang Una ng mga Hari</p>
  <div id="chapter1_verse1">
    <span class="w_ch">
      <b>1 </b>
    </span>Si Haring David nga ay matanda na, may kalaunan na sa mga araw; at tinatakpan nila siya ng mga kasuutan, ngunit hindi siya makadama ng init. </div>
  <div id="chapter1_verse2">
    <b>
      <sup>2 </sup>
    </b>Kaya sinabi sa kaniya ng mga lingkod niya: “Maghanap sila ng isang babae, isang dalaga, para sa panginoon kong hari, at paglilingkuran nga nito ang hari, upang ito ay maging kaniyang tagapag-alaga; at hihiga nga ito sa iyong dibdib, at ang panginoon kong hari ay tiyak na makadarama ng init.” </div>
  <div id="chapter1_verse3">
    <b>
      <sup>3 </sup>
    </b>At naghanap sila ng isang magandang babae sa buong teritoryo ng Israel, at sa gayon ay nasumpungan si Abisag na Sunamita at pagkatapos ay dinala siya sa hari. </div>
  <div id="chapter1_verse4">
    <b>
      <sup>4 </sup>
    </b>At ang babae ay sukdulan sa ganda; at siya ay naging tagapag-alaga ng hari at patuloy na nagsilbi sa kaniya, at ang hari ay hindi nakipagtalik sa kaniya.</div>
  <div id="chapter1_verse5">
    <b>
      <sup>5 </sup>
    </b>Samantala si Adonias na anak ni Hagit ay nagmamataas, na nagsasabi: “Ako ay mamamahala bilang hari!” At nagpagawa siya ng isang karo para sa kaniya na may mga mangangabayo at limampung lalaking tumatakbo sa harap niya. </div>
  <div id="chapter1_verse6">
    <b>
      <sup>6 </sup>
    </b>At kailanman ay hindi sinaktan ng kaniyang ama ang damdamin niya sa pagsasabing: “Bakit ganito ang ginawa mo?” At napakaganda rin ng kaniyang anyo, at ipinanganak siya ng kaniyang ina kasunod ni Absalom. </div>
  <div id="chapter1_verse7">
    <b>
      <sup>7 </sup>
    </b>At nagkaroon siya ng pakikipag-ugnayan kay Joab na anak ni Zeruias at kay Abiatar na saserdote, at nagsimula silang magbigay ng tulong bilang mga tagasunod ni Adonias. </div>
  <div id="chapter1_verse8">
    <b>
      <sup>8 </sup>
    </b>Kung tungkol kay Zadok na saserdote at kay Benaias na anak ni Jehoiada at kay Natan na propeta at kay Simei at kay Rei at sa makapangyarihang mga lalaki ni David, sila ay hindi nakisangkot kay Adonias.</div>
  <div id="chapter1_verse9">
    <b>
      <sup>9 </sup>
    </b>Nang dakong huli ay naghain si Adonias ng mga tupa at mga baka at mga patabain malapit sa bato ng Zohelet, na nasa tabi ng En-rogel, at inanyayahan niya ang lahat ng kaniyang mga kapatid na lalaki na mga anak ng hari at ang lahat ng tao ng Juda na mga lingkod ng hari; </div>
  <div id="chapter1_verse10">
    <b>
      <sup>10 </sup>
    </b>at si Natan na propeta at si Benaias at ang makapangyarihang mga lalaki at si Solomon na kaniyang kapatid ay hindi niya inanyayahan. </div>
  <div id="chapter1_verse11">
    <b>
      <sup>11 </sup>
    </b>Sinabi ngayon ni Natan kay Bat-sheba, na ina ni Solomon: “Hindi mo ba narinig na si Adonias na anak ni Hagit ay naging hari na, at na hindi man lamang ito alam ng ating panginoong si David? </div>
  <div id="chapter1_verse12">
    <b>
      <sup>12 </sup>
    </b>Kaya halika ngayon, pakisuyo, papayuhan kita nang may kataimtiman. At maglaan ka ng pagtakas para sa iyong kaluluwa at sa kaluluwa ng iyong anak na si Solomon. </div>
  <div id="chapter1_verse13">
    <b>
      <sup>13 </sup>
    </b>Yumaon ka at pumaroon ka kay Haring David, at sabihin mo sa kaniya, ‘Hindi ba ikaw, panginoon kong hari, ang sumumpa sa iyong aliping babae, na nagsasabi: “Si Solomon na iyong anak ang magiging hari kasunod ko, at siya ang uupo sa aking trono”? Kaya bakit si Adonias ang naging hari?’ </div>
  <div id="chapter1_verse14">
    <b>
      <sup>14 </sup>
    </b>Narito! Habang nakikipag-usap ka pa roon sa hari, ako nga ay paroroong <div id="page536"></div>kasunod mo, at pagtitibayin ko nga ang iyong mga salita.”</div>
  <div id="chapter1_verse15">
    <b>
      <sup>15 </sup>
    </b>Sa gayon ay pumaroon si Bat-sheba sa hari sa loobang silid, at ang hari ay lubhang matanda na, at si Abisag na Sunamita ay nagsisilbi sa hari. </div>
  <div id="chapter1_verse16">
    <b>
      <sup>16 </sup>
    </b>At si Bat-sheba ay yumukod at nagpatirapa sa hari, kaya sinabi ng hari: “Ano ang ibig mong hilingin?” </div>
  <div id="chapter1_verse17">
    <b>
      <sup>17 </sup>
    </b>Dahil dito ay sinabi niya sa kaniya: “Panginoon ko, ikaw ang sumumpa sa pamamagitan ni Jehova na iyong Diyos sa iyong aliping babae, ‘Si Solomon na iyong anak ang magiging hari kasunod ko, at siya ang uupo sa aking trono.’ </div>
  <div id="chapter1_verse18">
    <b>
      <sup>18 </sup>
    </b>At ngayon, narito! si Adonias ay naging hari, at ngayon ay hindi man lamang ito alam ng panginoon kong hari. </div>
  <div id="chapter1_verse19">
    <b>
      <sup>19 </sup>
    </b>Kaya naghain siya ng pagkarami-raming toro at mga patabain at mga tupa at inanyayahan ang lahat ng mga anak ng hari at si Abiatar na saserdote at si Joab na pinuno ng hukbo; ngunit si Solomon na iyong lingkod ay hindi niya inanyayahan. </div>
  <div id="chapter1_verse20">
    <b>
      <sup>20 </sup>
    </b>At ikaw na panginoon kong hari—ang mga mata ng buong Israel ay nasa iyo, upang sabihin sa kanila kung sino ang uupo sa trono ng panginoon kong hari kasunod niya. </div>
  <div id="chapter1_verse21">
    <b>
      <sup>21 </sup>
    </b>At mangyayari nga na sa paghiga ng panginoon kong hari na kasama ng kaniyang mga ninuno, ako at gayundin ang aking anak na si Solomon ay tiyak na magiging mga manlalabag.”</div>
  <div id="chapter1_verse22">
    <b>
      <sup>22 </sup>
    </b>At, narito! habang nakikipag-usap pa siya sa hari, si Natan na propeta ay pumasok. </div>
  <div id="chapter1_verse23">
    <b>
      <sup>23 </sup>
    </b>Kaagad nilang isinaysay sa hari, na sinasabi: “Narito si Natan na propeta!” Pagkatapos ay pumaroon siya sa harap ng hari at nagpatirapa sa hari habang ang kaniyang mukha ay nakasubsob sa lupa. </div>
  <div id="chapter1_verse24">
    <b>
      <sup>24 </sup>
    </b>At sinabi ni Natan: “Panginoon kong hari, ikaw ba ang nagsabi, ‘Si Adonias ang magiging hari kasunod ko, at siya ang uupo sa aking trono’? </div>
  <div id="chapter1_verse25">
    <b>
      <sup>25 </sup>
    </b>Sapagkat siya ngayon ay lumusong upang makapaghain siya ng pagkarami-raming toro at mga patabain at mga tupa at maanyayahan ang lahat ng mga anak ng hari at ang mga pinuno ng hukbo at si Abiatar na saserdote; at naroon silang kumakain at umiinom sa harap niya at nagsasabi, ‘Mabuhay si Haring Adonias!’ </div>
  <div id="chapter1_verse26">
    <b>
      <sup>26 </sup>
    </b>Ngunit kung tungkol sa akin na iyong lingkod, ako at si Zadok na saserdote at si Benaias na anak ni Jehoiada at si Solomon na iyong lingkod ay hindi niya inanyayahan. </div>
  <div id="chapter1_verse27">
    <b>
      <sup>27 </sup>
    </b>Kung mula nga sa panginoon kong hari dumating ang bagay na ito, kung gayon ay hindi mo ipinaalam sa iyong lingkod kung sino ang uupo sa trono ng panginoon kong hari kasunod niya.”</div>
  <div id="chapter1_verse28">
    <b>
      <sup>28 </sup>
    </b>Si Haring David ngayon ay sumagot at nagsabi: “Tawagin ninyo para sa akin si Bat-sheba.” Sa gayon ay pumaroon siya sa harap ng hari at tumayo sa harap ng hari. </div>
  <div id="chapter1_verse29">
    <b>
      <sup>29 </sup>
    </b>At ang hari ay nanumpa at nagsabi: “Buháy si Jehova na siyang tumubos sa aking kaluluwa mula sa lahat ng kabagabagan, </div>
  <div id="chapter1_verse30">
    <b>
      <sup>30 </sup>
    </b>gaya ng isinumpa ko sa iyo sa pamamagitan ni Jehova na Diyos ng Israel, na nagsasabi, ‘Si Solomon na iyong anak ang magiging hari kasunod ko, at siya ang uupo sa aking trono bilang kahalili ko!’ ganiyan ang gagawin ko sa araw na ito.” </div>
  <div id="chapter1_verse31">
    <b>
      <sup>31 </sup>
    </b>Nang magkagayon ay yumukod si Bat-sheba habang ang kaniyang mukha ay nakasubsob sa lupa at nagpatirapa sa hari at nagsabi: “Mabuhay ang panginoon kong Haring David hanggang sa panahong walang takda!”</div>
  <div id="chapter1_verse32">
    <b>
      <sup>32 </sup>
    </b>Kaagad na sinabi ni Haring David: “Tawagin ninyo para <div id="page537"></div>sa akin si Zadok na saserdote at si Natan na propeta at si Benaias na anak ni Jehoiada.” Kaya pumaroon sila sa harap ng hari. </div>
  <div id="chapter1_verse33">
    <b>
      <sup>33 </sup>
    </b>At sinabi sa kanila ng hari: “Isama ninyo ang mga lingkod ng inyong panginoon, at pasakayin nga ninyo si Solomon na aking anak sa aking mulang-babae at dalhin ninyo siya sa Gihon. </div>
  <div id="chapter1_verse34">
    <b>
      <sup>34 </sup>
    </b>At papahiran siya roon ni Zadok na saserdote at ni Natan na propeta bilang hari sa Israel; at hipan ninyo ang tambuli at sabihin, ‘Mabuhay si Haring Solomon!’ </div>
  <div id="chapter1_verse35">
    <b>
      <sup>35 </sup>
    </b>At aahon kayong kasunod niya, at siya ay papasok at uupo sa aking trono; at siya ang magiging hari bilang kahalili ko, at siya ay aatasan ko na maging lider sa Israel at sa Juda.” </div>
  <div id="chapter1_verse36">
    <b>
      <sup>36 </sup>
    </b>Kaagad na sinagot ni Benaias na anak ni Jehoiada ang hari at sinabi: “Amen! Gayon nawa ang sabihin ni Jehova na Diyos ng panginoon kong hari. </div>
  <div id="chapter1_verse37">
    <b>
      <sup>37 </sup>
    </b>Kung paanong si Jehova ay sumaaking panginoong hari, gayundin nawa na siya ay suma kay Solomon, at gawin niya nawang mas dakila ang kaniyang trono kaysa sa trono ng panginoon kong Haring David.”</div>
  <div id="chapter1_verse38">
    <b>
      <sup>38 </sup>
    </b>At si Zadok na saserdote at si Natan na propeta at si Benaias na anak ni Jehoiada at ang mga Kereteo at ang mga Peleteo ay lumusong at pinasakay si Solomon sa mulang-babae ni Haring David, at pagkatapos ay dinala siya sa Gihon. </div>
  <div id="chapter1_verse39">
    <b>
      <sup>39 </sup>
    </b>Kinuha ngayon ni Zadok na saserdote ang sungay ng langis mula sa tolda at pinahiran si Solomon; at pinasimulan nilang hipan ang tambuli, at ang buong bayan ay bumulalas na nagsasabi: “Mabuhay si Haring Solomon!” </div>
  <div id="chapter1_verse40">
    <b>
      <sup>40 </sup>
    </b>Pagkatapos ay umahong kasunod niya ang buong bayan, at ang bayan ay tumutugtog ng mga plawta at nagsasaya taglay ang malaking kagalakan, anupat ang lupa ay nabiyak dahil sa ingay nila.</div>
  <div id="chapter1_verse41">
    <b>
      <sup>41 </sup>
    </b>At narinig iyon ni Adonias at ng lahat ng mga inanyayahang kasama niya, nang makatapos na silang kumain. Nang marinig ni Joab ang tunog ng tambuli, kaagad niyang sinabi: “Ano ang kahulugan ng ingay ng bayang nasa kaguluhan?” </div>
  <div id="chapter1_verse42">
    <b>
      <sup>42 </sup>
    </b>Habang siya ay nagsasalita pa, aba, narito, si Jonatan na anak ni Abiatar na saserdote ay dumating. Nang magkagayon ay sinabi ni Adonias: “Pumasok ka, sapagkat ikaw ay isang magiting na lalaki, at may dala kang mabuting balita.” </div>
  <div id="chapter1_verse43">
    <b>
      <sup>43 </sup>
    </b>Ngunit si Jonatan ay sumagot at nagsabi kay Adonias: “Hindi! Ginawang hari si Solomon ng ating panginoong Haring David. </div>
  <div id="chapter1_verse44">
    <b>
      <sup>44 </sup>
    </b>Kaya kasama niyang isinugo ng hari si Zadok na saserdote at si Natan na propeta at si Benaias na anak ni Jehoiada at ang mga Kereteo at ang mga Peleteo, at pinasakay nila siya sa mulang-babae ng hari. </div>
  <div id="chapter1_verse45">
    <b>
      <sup>45 </sup>
    </b>Nang magkagayon ay pinahiran siya sa Gihon bilang hari ni Zadok na saserdote at ni Natan na propeta; pagkatapos ay umahon silang nagsasaya mula roon, at ang bayan ay nagkakagulo. Iyon ang ingay na narinig ninyo. </div>
  <div id="chapter1_verse46">
    <b>
      <sup>46 </sup>
    </b>At, bukod dito, si Solomon ay umupo na sa trono ng paghahari. </div>
  <div id="chapter1_verse47">
    <b>
      <sup>47 </sup>
    </b>At, isang bagay pa, ang mga lingkod ng hari ay pumaroon upang batiin ang ating panginoong Haring David na nawa’y mapabuti siya, na nagsasabi, ‘Gawin nawa ng iyong Diyos ang pangalan ni Solomon na mas marilag kaysa sa iyong pangalan, at nawa ay gawin niyang mas dakila ang kaniyang trono kaysa sa iyong trono!’ Sa gayon ang hari ay yumukod sa higaan. </div>
  <div id="chapter1_verse48">
    <b>
      <sup>48 </sup>
    </b>At sinabi pa rin ito ng hari, ‘Pagpalain nawa si Jehova na Diyos ng <div id="page538"></div>Israel, na ngayon ay nagbigay ng isa na uupo sa aking trono, na nakikita ng aking sariling mga mata!’ ”</div>
  <div id="chapter1_verse49">
    <b>
      <sup>49 </sup>
    </b>At ang lahat ng inanyayahang kasama ni Adonias ay nagsimulang manginig at tumindig at yumaon. </div>
  <div id="chapter1_verse50">
    <b>
      <sup>50 </sup>
    </b>At si Adonias ay natakot dahil kay Solomon. Kaya tumindig siya at umalis at sinunggaban ang mga sungay ng altar. </div>
  <div id="chapter1_verse51">
    <b>
      <sup>51 </sup>
    </b>Sa kalaunan ay may ulat na isinaysay kay Solomon, na nagsasabi: “Narito, si Adonias ay natakot kay Haring Solomon; at narito, nakatangan siya sa mga sungay ng altar, na nagsasabi, ‘Pasumpain muna ninyo sa akin si Haring Solomon na hindi niya papatayin ang kaniyang lingkod sa pamamagitan ng tabak.’ ” </div>
  <div id="chapter1_verse52">
    <b>
      <sup>52 </sup>
    </b>Dito ay sinabi ni Solomon: “Kung siya ay magiging isang magiting na lalaki, wala ni isa mang buhok niya ang mahuhulog sa lupa; ngunit kung kasamaan ang masumpungan sa kaniya, siya rin ay mamamatay.” </div>
  <div id="chapter1_verse53">
    <b>
      <sup>53 </sup>
    </b>Kaya si Haring Solomon ay nagsugo at ibinaba nila siya mula sa altar. Nang magkagayon ay pumasok siya at yumukod kay Haring Solomon; pagkatapos ay sinabi ni Solomon sa kaniya: “Umuwi ka sa iyong bahay.”</div>
</div>