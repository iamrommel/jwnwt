<div>
  <div id="chapter3_verse1">
    <span class="w_ch">
      <b>3 </b>
    </span>“At sa anghel ng kongregasyon sa Sardis ay isulat mo: Ito ang mga bagay na sinasabi niya na may pitong espiritu ng Diyos at pitong bituin, ‘Alam ko ang iyong mga gawa, na taglay mo ang pangalan na ikaw ay buháy, ngunit ikaw ay <div id="page1856"></div>patay. </div>
  <div id="chapter3_verse2">
    <b>
      <sup>2 </sup>
    </b>Maging mapagbantay ka, at palakasin mo ang mga bagay na nalalabi na malapit nang mamatay, sapagkat ang iyong mga gawa ay hindi ko nasumpungang lubusang naisagawa sa harap ng aking Diyos. </div>
  <div id="chapter3_verse3">
    <b>
      <sup>3 </sup>
    </b>Kung gayon, patuloy mong isaisip kung paano mo tinanggap at kung paano mo narinig, at patuloy mong tuparin ito, at magsisi ka. Tiyak nga na malibang gumising ka, darating ako na gaya ng magnanakaw, at hindi mo na malalaman pa kung anong oras ako darating sa iyo.</div>
  <div id="chapter3_verse4">
    <b>
      <sup>4 </sup>
    </b>“ ‘Gayunpaman, mayroon kang ilang pangalan sa Sardis na hindi nagparungis ng kanilang mga panlabas na kasuutan, at lalakad silang kasama ko na nakaputi, sapagkat sila ay karapat-dapat. </div>
  <div id="chapter3_verse5">
    <b>
      <sup>5 </sup>
    </b>Siya na nananaig ay gayon magagayakan ng mga puting panlabas na kasuutan; at hindi ko sa anumang paraan papawiin ang kaniyang pangalan mula sa aklat ng buhay, kundi kikilalanin ko ang kaniyang pangalan sa harap ng aking Ama at sa harap ng kaniyang mga anghel. </div>
  <div id="chapter3_verse6">
    <b>
      <sup>6 </sup>
    </b>Ang may tainga ay makinig sa sinasabi ng espiritu sa mga kongregasyon.’</div>
  <div id="chapter3_verse7">
    <b>
      <sup>7 </sup>
    </b>“At sa anghel ng kongregasyon sa Filadelfia ay isulat mo: Ito ang mga bagay na sinasabi niya na banal, na siyang totoo, na may taglay ng susi ni David, na siyang nagbubukas anupat walang sinumang makapagsasara, at nagsasara anupat walang sinumang makapagbubukas, </div>
  <div id="chapter3_verse8">
    <b>
      <sup>8 </sup>
    </b>‘Alam ko ang iyong mga gawa—narito! naglagay ako sa harap mo ng isang bukás na pinto, na walang sinumang makapagsasara—na mayroon kang kaunting kapangyarihan, at iningatan mo ang aking salita at hindi nagbulaan sa aking pangalan. </div>
  <div id="chapter3_verse9">
    <b>
      <sup>9 </sup>
    </b>Narito! Ibibigay ko yaong mga mula sa sinagoga ni Satanas na nagsasabing sila ay mga Judio, at gayunma’y hindi sila gayon kundi nagsisinungaling—narito! papupuntahin ko sila at pangangayupapain sa harap ng iyong mga paa at ipaaalam sa kanila na inibig kita. </div>
  <div id="chapter3_verse10">
    <b>
      <sup>10 </sup>
    </b>Sapagkat iningatan mo ang salita tungkol sa aking pagbabata, iingatan din kita mula sa oras ng pagsubok, na darating sa buong tinatahanang lupa, upang maglagay ng pagsubok sa mga tumatahan sa lupa. </div>
  <div id="chapter3_verse11">
    <b>
      <sup>11 </sup>
    </b>Ako ay dumarating nang madali. Patuloy mong panghawakang mahigpit ang iyong taglay, upang walang sinumang kumuha ng iyong korona.</div>
  <div id="chapter3_verse12">
    <b>
      <sup>12 </sup>
    </b>“ ‘Ang nananaig—gagawin ko siyang isang haligi sa templo ng aking Diyos, at hindi na siya lalabas pa mula roon, at isusulat ko sa kaniya ang pangalan ng aking Diyos at ang pangalan ng lunsod ng aking Diyos, ang bagong Jerusalem na bumababa mula sa langit mula sa aking Diyos, at ang bagong pangalan kong iyon. </div>
  <div id="chapter3_verse13">
    <b>
      <sup>13 </sup>
    </b>Ang may tainga ay makinig sa sinasabi ng espiritu sa mga kongregasyon.’</div>
  <div id="chapter3_verse14">
    <b>
      <sup>14 </sup>
    </b>“At sa anghel ng kongregasyon sa Laodicea ay isulat mo: Ito ang mga bagay na sinasabi ng Amen, ang saksing tapat at totoo, ang pasimula ng paglalang ng Diyos, </div>
  <div id="chapter3_verse15">
    <b>
      <sup>15 </sup>
    </b>‘Alam ko ang iyong mga gawa, na ikaw ay hindi malamig ni mainit man. Nais ko sanang ikaw ay malamig o kaya ay mainit. </div>
  <div id="chapter3_verse16">
    <b>
      <sup>16 </sup>
    </b>Kaya, dahil sa ikaw ay malahininga at hindi mainit ni malamig man, <div id="page1857"></div>isusuka kita mula sa aking bibig. </div>
  <div id="chapter3_verse17">
    <b>
      <sup>17 </sup>
    </b>Sapagkat sinasabi mo: “Ako ay mayaman at nakapagtamo ng mga kayamanan at hindi na nangangailangan ng anuman,” ngunit hindi mo alam na ikaw ay miserable at kahabag-habag at dukha at bulag at hubad, </div>
  <div id="chapter3_verse18">
    <b>
      <sup>18 </sup>
    </b>ipinapayo ko sa iyo na bumili ka sa akin ng gintong dinalisay ng apoy upang yumaman ka, at ng mga puting panlabas na kasuutan upang maramtan ka at upang ang kahihiyan ng iyong kahubaran ay hindi mahayag, at ng pamahid sa mata na ipapahid sa iyong mga mata upang makakita ka.</div>
  <div id="chapter3_verse19">
    <b>
      <sup>19 </sup>
    </b>“ ‘Ang lahat ng mga minamahal ko ay aking sinasaway at dinidisiplina. Kaya nga maging masigasig ka at magsisi. </div>
  <div id="chapter3_verse20">
    <b>
      <sup>20 </sup>
    </b>Narito! Ako ay nakatayo sa pintuan at kumakatok. Kung ang sinuman ay makarinig ng aking tinig at magbukas ng pinto, ako ay papasok sa kaniyang bahay at maghahapunang kasama niya at siya kasama ko. </div>
  <div id="chapter3_verse21">
    <b>
      <sup>21 </sup>
    </b>Ang isa na nananaig ay pagkakalooban ko na umupong kasama ko sa aking trono, kung paanong ako ay nanaig at umupong kasama ng aking Ama sa kaniyang trono. </div>
  <div id="chapter3_verse22">
    <b>
      <sup>22 </sup>
    </b>Ang may tainga ay makinig sa sinasabi ng espiritu sa mga kongregasyon.’ ”</div>
</div>