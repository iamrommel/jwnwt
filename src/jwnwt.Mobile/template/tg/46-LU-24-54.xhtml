<div><div id="chapter24_verse1"><span class="w_ch"><b>24 </b></span>Gayunman, nang unang araw ng sanlinggo ay maagang-maaga silang pumaroon sa libingan, na dala ang mga espesya na inihanda nila. </div><div id="chapter24_verse2"><b><sup>2 </sup></b>Ngunit nasumpungan nila na ang bato ay iginulong mula sa alaalang libingan, </div><div id="chapter24_verse3"><b><sup>3 </sup></b>at nang pumasok sila ay hindi nila nasumpungan ang katawan ng Panginoong Jesus. </div><div id="chapter24_verse4"><b><sup>4 </sup></b>Habang naguguluhan sila tungkol dito, narito! dalawang lalaki na may nagniningning na pananamit ang tumayo sa tabi nila. </div><div id="chapter24_verse5"><b><sup>5 </sup></b>Nang ang mga babae ay matakot at panatilihing nakatungo sa lupa ang kanilang mga mukha, ang mga lalaki ay nagsabi sa kanila: “Bakit ninyo hinahanap sa mga patay ang Isa na buháy? </div><div id="chapter24_verse6"><b><sup>6 </sup></b>[[Wala siya rito, kundi ibinangon na.]] Alalahanin ninyo kung paano siya nagsalita sa inyo noong naroon pa siya sa Galilea, </div><div id="chapter24_verse7"><b><sup>7 </sup></b>na sinasabi na ang Anak ng tao ay kailangang maibigay sa mga kamay ng mga taong makasalanan at maibayubay at gayunma’y babangon sa ikatlong araw.” </div><div id="chapter24_verse8"><b><sup>8 </sup></b>Sa gayon ay naalaala nila ang kaniyang mga pananalita, </div><div id="chapter24_verse9"><b><sup>9 </sup></b>at bumalik sila mula sa alaalang libingan at iniulat ang lahat ng mga bagay na ito sa labing-isa at sa lahat ng iba pa. </div><div id="chapter24_verse10"><b><sup>10 </sup></b>Sila ay <div id="page1592"></div>ang Magdalenang si Maria, at si Juana, at si Maria na ina ni Santiago. Gayundin, ang iba pang mga babae na kasama nila ay nagsabi sa mga apostol ng mga bagay na ito. </div><div id="chapter24_verse11"><b><sup>11 </sup></b>Gayunman, ang mga pananalitang ito ay waring walang kabuluhan sa kanila at ayaw nilang paniwalaan ang mga babae.</div><div id="chapter24_verse12"><b><sup>12 </sup></b>[[Ngunit si Pedro ay tumindig at tumakbo patungo sa alaalang libingan, at, pagyuko, ang nakita lamang niya ay ang mga benda. Kaya umalis siya, na nagtataka sa loob niya tungkol sa bagay na naganap.]]</div><div id="chapter24_verse13"><b><sup>13 </sup></b>Ngunit, narito! nang mismong araw na iyon ay naglalakbay ang dalawa sa kanila patungo sa isang nayon na mga labing-isang kilometro ang layo mula sa Jerusalem at pinanganlang Emaus, </div><div id="chapter24_verse14"><b><sup>14 </sup></b>at pinag-uusapan nila ang tungkol sa lahat ng mga bagay na ito na nangyari.</div><div id="chapter24_verse15"><b><sup>15 </sup></b>At habang nag-uusap sila at nagtatalo, si Jesus mismo ay lumapit at nagsimulang lumakad na kasama nila; </div><div id="chapter24_verse16"><b><sup>16 </sup></b>ngunit ang kanilang mga mata ay napipigilan upang hindi siya makilala. </div><div id="chapter24_verse17"><b><sup>17 </sup></b>Sinabi niya sa kanila: “Ano itong mga bagay na pinagtatalunan ninyo sa isa’t isa habang kayo ay naglalakad?” At huminto sila na may malulungkot na mukha. </div><div id="chapter24_verse18"><b><sup>18 </sup></b>Bilang sagot ay sinabi sa kaniya niyaong isa na nagngangalang Cleopas: “Nananahanan ka bang mag-isa bilang dayuhan sa Jerusalem kung kaya hindi mo alam ang mga bagay na naganap sa kaniya nang mga araw na ito?” </div><div id="chapter24_verse19"><b><sup>19 </sup></b>At sinabi niya sa kanila: “Anong mga bagay?” Sinabi nila sa kaniya: “Ang mga bagay may kinalaman kay Jesus na Nazareno, na naging isang propetang makapangyarihan sa gawa at salita sa harap ng Diyos at ng lahat ng mga tao; </div><div id="chapter24_verse20"><b><sup>20 </sup></b>at kung paanong ibinigay siya ng aming mga punong saserdote at mga tagapamahala sa hatol na kamatayan at ibinayubay siya. </div><div id="chapter24_verse21"><b><sup>21 </sup></b>Ngunit inaasahan namin na ang taong ito ang siyang itinalagang magligtas sa Israel; oo, at bukod pa sa lahat ng mga bagay na ito, ito na ang ikatlong araw mula nang maganap ang mga bagay na ito. </div><div id="chapter24_verse22"><b><sup>22 </sup></b>Isa pa, pinanggilalas din kami ng ilang mga babae mula sa amin, sapagkat maaga silang pumaroon sa alaalang libingan </div><div id="chapter24_verse23"><b><sup>23 </sup></b>ngunit hindi nasumpungan ang kaniyang katawan at dumating silang nagsasabi na nakakita rin sila ng isang kahima-himalang tanawin ng mga anghel, na nagsabing buháy siya. </div><div id="chapter24_verse24"><b><sup>24 </sup></b>Karagdagan pa, ang ilan sa mga kasama namin ay pumaroon sa alaalang libingan; at nasumpungan nila itong gayon, gaya ng sinabi ng mga babae, ngunit hindi nila siya nakita.”</div><div id="chapter24_verse25"><b><sup>25 </sup></b>Nang magkagayon ay sinabi niya sa kanila: “O mga hangal at mababagal ang puso na maniwala sa lahat ng mga bagay na sinalita ng mga propeta! </div><div id="chapter24_verse26"><b><sup>26 </sup></b>Hindi ba kailangang ang Kristo ay magdusa ng mga bagay na ito at pumasok sa kaniyang kaluwalhatian?” </div><div id="chapter24_verse27"><b><sup>27 </sup></b>At pasimula kay Moises at sa lahat ng mga Propeta ay binigyang-kahulugan niya sa kanila ang mga bagay na may kinalaman sa kaniyang sarili sa lahat ng Kasulatan.</div><div id="chapter24_verse28"><b><sup>28 </sup></b>Sa wakas ay malapit na sila sa nayon na kanilang nilalakbay, at gumawi siya na para bang maglalakbay pa siya nang mas malayo. </div><div id="chapter24_verse29"><b><sup>29 </sup></b>Ngunit pinilit nila siya, na sinasabi: “Manuluyan ka sa amin, sapagkat malapit nang gumabi at ang araw ay nagtapos na.” Nang magkagayon <div id="page1593"></div>ay pumasok siya upang manuluyang kasama nila. </div><div id="chapter24_verse30"><b><sup>30 </sup></b>At habang nakahilig siyang kasama nila sa kainan ay kinuha niya ang tinapay, pinagpala ito, pinagputul-putol at pinasimulang ibigay sa kanila. </div><div id="chapter24_verse31"><b><sup>31 </sup></b>Sa gayon ay lubusang nadilat ang kanilang mga mata at nakilala nila siya; at naglaho siya mula sa kanila. </div><div id="chapter24_verse32"><b><sup>32 </sup></b>At sinabi nila sa isa’t isa: “Hindi ba nagniningas ang ating mga puso habang nagsasalita siya sa atin sa daan, habang lubusan niyang binubuksan ang Kasulatan sa atin?” </div><div id="chapter24_verse33"><b><sup>33 </sup></b>At nang mismong oras na iyon ay tumindig sila at nagbalik sa Jerusalem, at nasumpungan nila ang labing-isa at yaong mga kasama nila na nagkakatipon, </div><div id="chapter24_verse34"><b><sup>34 </sup></b>na nagsasabi: “Katotohanan ngang ibinangon ang Panginoon at nagpakita siya kay Simon!” </div><div id="chapter24_verse35"><b><sup>35 </sup></b>At sila rin ay naglahad ng mga pangyayari sa daan at kung paanong nakilala nila siya sa pamamagitan ng pagpuputul-putol ng tinapay.</div><div id="chapter24_verse36"><b><sup>36 </sup></b>Habang pinag-uusapan nila ang mga bagay na ito siya mismo ay tumayo sa gitna nila [[at nagsabi sa kanila: “Sumainyo nawa ang kapayapaan.”]] </div><div id="chapter24_verse37"><b><sup>37 </sup></b>Ngunit sa dahilang nasindak sila, at natakot, inakala nilang nakakita sila ng isang espiritu. </div><div id="chapter24_verse38"><b><sup>38 </sup></b>Kaya sinabi niya sa kanila: “Bakit kayo nababagabag, at bakit sumisibol sa inyong mga puso ang mga pag-aalinlangan? </div><div id="chapter24_verse39"><b><sup>39 </sup></b>Tingnan ninyo ang aking mga kamay at ang aking mga paa, na ako mismo ito; hipuin ninyo ako at tingnan, sapagkat ang isang espiritu ay walang laman at mga buto gaya ng namamasdan ninyong taglay ko.” </div><div id="chapter24_verse40"><b><sup>40 </sup></b>[[At habang sinasabi niya ito ay ipinakita niya sa kanila ang kaniyang mga kamay at ang kaniyang mga paa.]] </div><div id="chapter24_verse41"><b><sup>41 </sup></b>Ngunit samantalang hindi pa sila naniniwala dahil sa labis na kagalakan at sila ay namamangha, sinabi niya sa kanila: “Mayroon ba kayong anumang makakain diyan?” </div><div id="chapter24_verse42"><b><sup>42 </sup></b>At binigyan nila siya ng isang pirasong inihaw na isda; </div><div id="chapter24_verse43"><b><sup>43 </sup></b>at kinuha niya ito at kinain sa harap ng kanilang mga mata.</div><div id="chapter24_verse44"><b><sup>44 </sup></b>Sinabi niya ngayon sa kanila: “Ito ang aking mga salita na sinalita ko sa inyo noong ako ay kasama pa ninyo, na kailangang matupad ang lahat ng mga bagay na nakasulat sa kautusan ni Moises at sa mga Propeta at Mga Awit tungkol sa akin.” </div><div id="chapter24_verse45"><b><sup>45 </sup></b>Nang magkagayon ay lubusan niyang binuksan ang kanilang mga pag-iisip upang maintindihan ang kahulugan ng Kasulatan, </div><div id="chapter24_verse46"><b><sup>46 </sup></b>at sinabi niya sa kanila: “Sa ganitong paraan ay nakasulat na ang Kristo ay magdurusa at babangon mula sa mga patay sa ikatlong araw, </div><div id="chapter24_verse47"><b><sup>47 </sup></b>at salig sa kaniyang pangalan ay ipangangaral ang pagsisisi ukol sa kapatawaran ng mga kasalanan sa lahat ng mga bansa—pasimula sa Jerusalem, </div><div id="chapter24_verse48"><b><sup>48 </sup></b>kayo ay magiging mga saksi tungkol sa mga bagay na ito. </div><div id="chapter24_verse49"><b><sup>49 </sup></b>At, narito! ipadadala ko sa inyo yaong ipinangako ng aking Ama. Gayunman, mamalagi kayo sa lunsod hanggang sa maramtan kayo ng kapangyarihan mula sa kaitaasan.”</div><div id="chapter24_verse50"><b><sup>50 </sup></b>Ngunit inilabas niya sila hanggang sa Betania, at itinaas niya ang kaniyang mga kamay at pinagpala sila. </div><div id="chapter24_verse51"><b><sup>51 </sup></b>Habang pinagpapala niya sila, siya ay nahiwalay mula sa kanila at nagsimulang madalang paakyat sa langit. </div><div id="chapter24_verse52"><b><sup>52 </sup></b>At sila ay nangayupapa sa kaniya at bumalik sa Jerusalem na may malaking kagalakan. </div><div id="chapter24_verse53"><b><sup>53 </sup></b>At palagi silang nasa templo, na pinagpapala ang Diyos.</div></div>