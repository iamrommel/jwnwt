<div>
  <div id="chapter35_verse1">
    <span class="w_ch">
      <b>35 </b>
    </span>Sa gayon ay nagdaos si Josias sa Jerusalem ng isang paskuwa para kay Jehova at pinatay nila ang hayop na pampaskuwa noong ikalabing-apat na araw ng unang buwan. </div>
  <div id="chapter35_verse2">
    <b>
      <sup>2 </sup>
    </b>Kaya inilagay niya ang mga saserdote upang mamahala sa mga bagay na nasa ilalim ng kanilang pangangalaga at pinatibay ang loob nila sa paglilingkod sa bahay ni Jehova. </div>
  <div id="chapter35_verse3">
    <b>
      <sup>3 </sup>
    </b>At sinabi niya sa mga Levita, na mga tagapagturo sa buong Israel, yaong mga banal kay Jehova: “Ilagay ninyo ang banal na Kaban sa bahay na itinayo ni Solomon na anak ni David na hari ng Israel; ito ay hindi ninyo pasanin sa balikat. Ngayon ay maglingkod kayo kay Jehova na inyong Diyos at sa kaniyang bayang Israel. </div>
  <div id="chapter35_verse4">
    <b>
      <sup>4 </sup>
    </b>At maghanda kayo ayon sa sambahayan ng inyong mga ninuno sa inyu-inyong pangkat, ayon sa sulat ni David na hari ng Israel at ayon sa sulat ni Solomon na kaniyang anak. </div>
  <div id="chapter35_verse5">
    <b>
      <sup>5 </sup>
    </b>At tumayo kayo sa dakong banal ayon sa mga pangkat ng sambahayan ng mga ninuno para sa inyong mga kapatid, na mga anak ng bayan, at sa bahagi ng isang sambahayan sa panig ng ama na nauukol sa mga Levita. </div>
  <div id="chapter35_verse6">
    <b>
      <sup>6 </sup>
    </b>At patayin ninyo ang hayop na pampaskuwa at pabanalin ang inyong sarili at maghanda kayo para sa inyong mga kapatid upang gawin ang ayon sa salita ni Jehova sa pamamagitan ni Moises.”</div>
  <div id="chapter35_verse7">
    <b>
      <sup>7 </sup>
    </b>Si Josias ngayon ay nag-abuloy sa mga anak ng bayan ng mga kawan, mga lalaking kordero at mga batang kambing na lalaki, na lahat ay bilang mga hayop na pampaskuwa para sa lahat ng masusumpungan, sa bilang na tatlumpung libo, at ng mga baka, tatlong libo. Ang mga ito ay mula sa mga pag-aari ng hari. </div>
  <div id="chapter35_verse8">
    <b>
      <sup>8 </sup>
    </b>At ang kaniyang mga prinsipe ay nag-abuloy bilang isang kusang-loob na handog para sa bayan, para sa mga saserdote at para sa mga Levita. Si Hilkias at si Zacarias at si Jehiel bilang mga lider sa bahay ng tunay na Diyos ay nagbigay sa mga saserdote bilang mga hayop na pampaskuwa ng dalawang libo anim na raan, at ng tatlong daang baka. </div>
  <div id="chapter35_verse9">
    <b>
      <sup>9 </sup>
    </b>At si Conanias at si Semaias at si Netanel na kaniyang mga kapatid at si Hasabias at si Jeiel at si Jozabad, na mga pinuno ng mga Levita, ay nag-abuloy sa mga Levita bilang mga hayop na pampaskuwa ng limang libo, at ng limang daang baka.</div>
  <div id="chapter35_verse10">
    <b>
      <sup>10 </sup>
    </b>At ang paglilingkod ay inihanda at ang mga saserdote ay nanatiling nakatayo sa kanilang <div id="page739"></div>mga dako, at ang mga Levita sa kani-kanilang pangkat, ayon sa utos ng hari. </div>
  <div id="chapter35_verse11">
    <b>
      <sup>11 </sup>
    </b>At pinatay nila ang hayop na pampaskuwa at iwinisik ng mga saserdote ang dugo mula sa kanilang kamay, habang inaalis ng mga Levita ang mga balat. </div>
  <div id="chapter35_verse12">
    <b>
      <sup>12 </sup>
    </b>Karagdagan pa, inihanda nila ang mga handog na sinusunog upang ibigay ang mga iyon sa mga pangkat ayon sa sambahayan sa panig ng ama, sa mga anak ng bayan, upang maghandog kay Jehova ayon sa nakasulat sa aklat ni Moises; at gayundin ang ginawa sa mga baka. </div>
  <div id="chapter35_verse13">
    <b>
      <sup>13 </sup>
    </b>At niluto nila ang handog na pampaskuwa sa ibabaw ng apoy ayon sa kaugalian; at ang mga bagay na pinabanal ay niluto nila sa mga palayok at sa mga kalderong bilog ang ilalim at sa mga mangkok na pampiging, pagkatapos ay dinala nila ito nang dali-dali sa lahat ng mga anak ng bayan. </div>
  <div id="chapter35_verse14">
    <b>
      <sup>14 </sup>
    </b>At pagkatapos ay naghanda sila para sa kanilang sarili at para sa mga saserdote, sapagkat ang mga saserdote na mga anak ni Aaron ay naging abala sa paghahandog ng mga haing sinusunog at ng matatabang piraso hanggang gabi, at ang mga Levita, sa ganang kanila, ay naghanda para sa kanilang sarili at para sa mga saserdote na mga anak ni Aaron.</div>
  <div id="chapter35_verse15">
    <b>
      <sup>15 </sup>
    </b>At ang mga mang-aawit na mga anak ni Asap ay nasa kanilang tungkulin ayon sa utos ni David at ni Asap at ni Heman at ni Jedutun na tagapangitain ng hari; at ang mga bantay ng pintuang-daan ay nasa iba’t ibang pintuang-daan. Hindi na nila kinailangang umalis sa kanilang paglilingkod, sapagkat ang kanilang mga kapatid na mga Levita ay naghanda para sa kanila. </div>
  <div id="chapter35_verse16">
    <b>
      <sup>16 </sup>
    </b>At ang lahat ng paglilingkod kay Jehova ay inihanda nang araw na iyon upang idaos ang paskuwa at upang ihandog ang mga handog na sinusunog sa ibabaw ng altar ni Jehova, ayon sa utos ni Haring Josias.</div>
  <div id="chapter35_verse17">
    <b>
      <sup>17 </sup>
    </b>At ang mga anak ni Israel na masusumpungan ay nagdaos ng paskuwa nang panahong ito at gayundin ng kapistahan ng mga tinapay na walang pampaalsa sa loob ng pitong araw. </div>
  <div id="chapter35_verse18">
    <b>
      <sup>18 </sup>
    </b>At hindi pa kailanman nagdaos ng isang paskuwa na tulad nito sa Israel mula nang mga araw ni Samuel na propeta, ni ang sinumang iba pang hari ng Israel ay nagdaos ng paskuwa na tulad niyaong idinaos ni Josias at ng mga saserdote at ng mga Levita at ng buong Juda at Israel na masusumpungan at ng mga tumatahan sa Jerusalem. </div>
  <div id="chapter35_verse19">
    <b>
      <sup>19 </sup>
    </b>Nang ikalabingwalong taon ng paghahari ni Josias ay idinaos ang paskuwang ito.</div>
  <div id="chapter35_verse20">
    <b>
      <sup>20 </sup>
    </b>Pagkatapos ng lahat ng ito nang maihanda na ni Josias ang bahay, si Neco na hari ng Ehipto ay umahon upang lumaban sa Carkemis sa tabi ng Eufrates. Nang magkagayon ay lumabas si Josias upang harapin siya. </div>
  <div id="chapter35_verse21">
    <b>
      <sup>21 </sup>
    </b>Sa gayon ay nagsugo siya ng mga mensahero sa kaniya, na sinasabi: “Ano ang kinalaman ko sa iyo, O hari ng Juda? Hindi laban sa iyo ang pagparito ko ngayon, kundi laban sa ibang sambahayan ang pakikipaglaban ko at sinabi ng Diyos mismo na ito ay dapat kong ligaligin. Magpigil ka alang-alang sa iyong sarili dahil sa Diyos, na sumasaakin, at huwag mong hayaang lipulin ka niya.” </div>
  <div id="chapter35_verse22">
    <b>
      <sup>22 </sup>
    </b>At hindi itinalikod ni Josias ang kaniyang mukha mula sa kaniya, kundi upang lumaban sa kaniya ay nagbalatkayo siya at hindi nakinig sa mga salita ni Neco mula sa bibig ng Diyos. Kaya pumaroon <div id="page740"></div>siya upang makipaglaban sa kapatagang libis ng Megido.</div>
  <div id="chapter35_verse23">
    <b>
      <sup>23 </sup>
    </b>At napana ng mga mamamana si Haring Josias, kung kaya sinabi ng hari sa kaniyang mga lingkod: “Ibaba ninyo ako, sapagkat nasugatan ako nang napakalubha.” </div>
  <div id="chapter35_verse24">
    <b>
      <sup>24 </sup>
    </b>Sa gayon ay ibinaba siya ng kaniyang mga lingkod mula sa karo at pinasakay siya sa kaniyang ikalawang karong pandigma at dinala siya sa Jerusalem. At siya ay namatay at inilibing sa dakong libingan ng kaniyang mga ninuno; at ang buong Juda at Jerusalem ay nagdalamhati kay Josias. </div>
  <div id="chapter35_verse25">
    <b>
      <sup>25 </sup>
    </b>At si Jeremias ay nagsimulang manambitan dahil kay Josias; at ang lahat ng mga lalaking mang-aawit at mga babaing mang-aawit ay patuloy na nagsasalita tungkol kay Josias sa kanilang mga panambitan hanggang sa ngayon; at inilagay nila ang mga iyon bilang isang tuntunin sa Israel, at doon nakasulat ang mga iyon sa mga panambitan.</div>
  <div id="chapter35_verse26">
    <b>
      <sup>26 </sup>
    </b>Kung tungkol sa iba pa sa mga pangyayari kay Josias at sa kaniyang mga gawa ng maibiging-kabaitan, ayon sa nakasulat sa kautusan ni Jehova, </div>
  <div id="chapter35_verse27">
    <b>
      <sup>27 </sup>
    </b>at sa mga pangyayari sa kaniya, ang una at ang huli, doon nakasulat ang mga iyon sa Aklat ng mga Hari ng Israel at ng Juda.</div>
</div>