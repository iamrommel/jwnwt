<div>
  <div id="chapter2_verse1">
    <span class="w_ch">
      <b>2 </b>
    </span>Kaya nga nang pumariyan ako sa inyo, mga kapatid, hindi ako pumariyan taglay ang karangyaan ng pananalita o ng karunungan na ipinahahayag sa inyo ang sagradong lihim ng Diyos. </div>
  <div id="chapter2_verse2">
    <b>
      <sup>2 </sup>
    </b>Sapagkat ipinasiya kong huwag alamin ang anumang bagay sa gitna ninyo maliban kay Jesu-Kristo, at siya na ibinayubay. </div>
  <div id="chapter2_verse3">
    <b>
      <sup>3 </sup>
    </b>At pumariyan ako sa inyo sa kahinaan at sa takot at may matinding panginginig; </div>
  <div id="chapter2_verse4">
    <b>
      <sup>4 </sup>
    </b>at ang aking pananalita at yaong ipinangaral ko ay hindi sa mapanghikayat na mga salita ng karunungan kundi sa pagtatanghal ng espiritu at kapangyarihan, </div>
  <div id="chapter2_verse5">
    <b>
      <sup>5 </sup>
    </b>upang ang inyong pananampalataya ay hindi maging sa karunungan ng tao, kundi sa kapangyarihan ng Diyos.</div>
  <div id="chapter2_verse6">
    <b>
      <sup>6 </sup>
    </b>Ngayon ay nagsasalita <div id="page1719"></div>kami ng karunungan sa mga may-gulang, ngunit hindi ang karunungan ng sistemang ito ng mga bagay ni yaong sa mga tagapamahala ng sistemang ito ng mga bagay, na mga mawawalang-kabuluhan. </div>
  <div id="chapter2_verse7">
    <b>
      <sup>7 </sup>
    </b>Kundi nagsasalita kami ng karunungan ng Diyos sa isang sagradong lihim, ang nakatagong karunungan, na patiunang itinalaga ng Diyos bago pa ang mga sistema ng mga bagay ukol sa ating kaluwalhatian. </div>
  <div id="chapter2_verse8">
    <b>
      <sup>8 </sup>
    </b>Ang karunungang ito ay hindi nalaman ng isa man sa mga tagapamahala ng sistemang ito ng mga bagay, sapagkat kung nalaman nila ito ay hindi sana nila ibinayubay ang maluwalhating Panginoon. </div>
  <div id="chapter2_verse9">
    <b>
      <sup>9 </sup>
    </b>Kundi gaya nga ng nasusulat: “Hindi nakita ng mata at hindi narinig ng tainga, ni naisip man sa puso ng tao ang mga bagay na inihanda ng Diyos para roon sa mga umiibig sa kaniya.” </div>
  <div id="chapter2_verse10">
    <b>
      <sup>10 </sup>
    </b>Sapagkat sa atin isiniwalat ng Diyos ang mga ito sa pamamagitan ng kaniyang espiritu, sapagkat sinasaliksik ng espiritu ang lahat ng bagay, maging ang malalalim na bagay ng Diyos.</div>
  <div id="chapter2_verse11">
    <b>
      <sup>11 </sup>
    </b>Sapagkat sino sa mga tao ang nakaaalam ng mga bagay ng isang tao maliban sa espiritu ng tao na nasa kaniya? Kaya, gayundin, walang sinumang nakaaalam ng mga bagay ng Diyos, maliban sa espiritu ng Diyos. </div>
  <div id="chapter2_verse12">
    <b>
      <sup>12 </sup>
    </b>Ngayon ay tinanggap natin, hindi ang espiritu ng sanlibutan, kundi ang espiritu na mula sa Diyos, upang malaman natin ang mga bagay na may-kabaitang ibinigay sa atin ng Diyos. </div>
  <div id="chapter2_verse13">
    <b>
      <sup>13 </sup>
    </b>Ang mga bagay na ito ay sinasalita rin natin, hindi sa pamamagitan ng mga salitang itinuro ng karunungan ng tao, kundi sa pamamagitan niyaong itinuro ng espiritu, habang pinagsasama natin ang espirituwal na mga bagay at espirituwal na mga salita.</div>
  <div id="chapter2_verse14">
    <b>
      <sup>14 </sup>
    </b>Ngunit ang isang taong pisikal ay hindi tumatanggap ng mga bagay ng espiritu ng Diyos, sapagkat ang mga ito ay kamangmangan sa kaniya; at hindi niya mapag-aalaman ang mga ito, sapagkat sinusuri ang mga ito sa espirituwal na paraan. </div>
  <div id="chapter2_verse15">
    <b>
      <sup>15 </sup>
    </b>Gayunman, ang taong espirituwal ay talagang nagsusuri sa lahat ng bagay, ngunit siya mismo ay hindi sinusuri ng sinumang tao. </div>
  <div id="chapter2_verse16">
    <b>
      <sup>16 </sup>
    </b>Sapagkat “sino ang nakaaalam ng pag-iisip ni Jehova, upang maturuan niya siya?” Ngunit taglay nga natin ang pag-iisip ni Kristo.</div>
</div>