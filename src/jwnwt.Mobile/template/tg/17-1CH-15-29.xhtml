<div><div id="chapter15_verse1"><span class="w_ch"><b>15 </b></span>At patuloy siyang nagtayo ng mga bahay para sa kaniyang sarili sa Lunsod ni David; at naghanda siya ng isang dako para sa kaban ng tunay na Diyos at nagtayo ng isang tolda para rito. </div><div id="chapter15_verse2"><b><sup>2 </sup></b>Noon ay sinabi ni David: “Walang sinumang magdadala ng kaban ng tunay na Diyos kundi ang mga Levita, sapagkat sila ang mga pinili ni Jehova upang magdala ng kaban ni Jehova at upang maglingkod sa kaniya hanggang sa panahong walang takda.” </div><div id="chapter15_verse3"><b><sup>3 </sup></b>Nang magkagayon ay tinipon ni David ang buong Israel sa Jerusalem upang iahon ang kaban ni Jehova sa dako nito na kaniyang inihanda para rito.</div><div id="chapter15_verse4"><b><sup>4 </sup></b>At tinipon ni David ang mga anak ni Aaron at ang mga Levita; </div><div id="chapter15_verse5"><b><sup>5 </sup></b>sa mga anak ni Kohat, si Uriel na pinuno at ang kaniyang mga kapatid, isang daan at dalawampu; </div><div id="chapter15_verse6"><b><sup>6 </sup></b>sa mga anak ni Merari, si Asaias na pinuno at ang kaniyang mga kapatid, dalawang daan at dalawampu; </div><div id="chapter15_verse7"><b><sup>7 </sup></b>sa mga anak ni Gersom, si Joel na pinuno at ang kaniyang mga kapatid, isang daan at tatlumpu; </div><div id="chapter15_verse8"><b><sup>8 </sup></b>sa mga anak ni Elisapan, si Semaias na pinuno at ang kaniyang mga kapatid, dalawang daan; </div><div id="chapter15_verse9"><b><sup>9 </sup></b>sa mga anak ni Hebron, si Eliel na pinuno at ang kaniyang mga kapatid, walumpu; </div><div id="chapter15_verse10"><b><sup>10 </sup></b>sa mga anak ni Uziel, si Aminadab na pinuno at ang kaniyang mga kapatid, isang daan at labindalawa. </div><div id="chapter15_verse11"><b><sup>11 </sup></b>Karagdagan pa, tinawag ni David sina Zadok at Abiatar na mga saserdote, at ang mga Levita na sina Uriel, Asaias at Joel, Semaias at Eliel at Aminadab, </div><div id="chapter15_verse12"><b><sup>12 </sup></b>at sinabi niya sa kanila: “Kayo ang mga ulo ng mga ama ng mga Levita. Pabanalin ninyo ang inyong sarili, kayo at ang inyong mga kapatid, at iahon ninyo ang kaban ni Jehova na Diyos ng Israel sa dako na aking inihanda para rito. </div><div id="chapter15_verse13"><b><sup>13 </sup></b>Sapagkat nang unang pagkakataon ay hindi ninyo ginawa iyon, sumiklab ang galit ni Jehova na ating Diyos laban sa atin, sapagkat hindi natin siya hinanap ayon sa kaugalian.” </div><div id="chapter15_verse14"><b><sup>14 </sup></b>Kaya ang mga saserdote at ang mga Levita ay nagpabanal ng kanilang sarili upang iahon ang kaban ni Jehova na Diyos ng Israel.</div><div id="chapter15_verse15"><b><sup>15 </sup></b>Nang magkagayon ay pinasimulang pasanin ng mga anak ng mga Levita ang kaban ng tunay na Diyos, gaya ng iniutos ni Moises ayon sa salita ni Jehova, sa kanilang mga balikat sa pamamagitan ng mga pingga sa ibabaw nila. </div><div id="chapter15_verse16"><b><sup>16 </sup></b>Sinabi ngayon ni David sa mga pinuno ng mga Levita na ilagay ang kanilang mga kapatid na mga mang-aawit na may mga panugtog para sa pag-awit, mga panugtog na de-kuwerdas at mga alpa at mga simbalo, na tumutugtog nang malakas upang pumukaw ng ingay ng pagsasaya.</div><div id="chapter15_verse17"><b><sup>17 </sup></b>Sa gayon ay inilagay ng mga Levita si Heman na anak ni Joel at, mula sa kaniyang mga kapatid, si Asap na anak ni Berekias; at, mula sa mga anak ni Merari na kanilang mga kapatid, si Etan na anak ni Kusaias; </div><div id="chapter15_verse18"><b><sup>18 </sup></b>at kasama nila ang kanilang mga kapatid sa ikalawang pangkat, si Zacarias, sina Ben at Jaaziel at Semiramot at Jehiel at Uni, sina Eliab at Benaias at Maaseias at Matitias at Elipelehu at Mikneias, at Obed-edom at Jeiel na mga bantay ng pintuang-daan, </div><div id="chapter15_verse19"><b><sup>19 </sup></b>at ang <div id="page662"></div>mga mang-aawit na sina Heman, Asap at Etan, na may mga simbalong tanso upang tugtugin nang malakas; </div><div id="chapter15_verse20"><b><sup>20 </sup></b>at sina Zacarias at Aziel at Semiramot at Jehiel at Uni at Eliab at Maaseias at Benaias na may mga panugtog na de-kuwerdas na nakatono sa Alamot, </div><div id="chapter15_verse21"><b><sup>21 </sup></b>at sina Matitias at Elipelehu at Mikneias at Obed-edom at Jeiel at Azazias na may mga alpa na nakatono sa Seminit, upang gumanap bilang mga tagapangasiwa; </div><div id="chapter15_verse22"><b><sup>22 </sup></b>at si Kenanias na pinuno ng mga Levita sa pagbuhat, na siyang nagbibigay ng tagubilin sa pagbuhat, sapagkat siya ay bihasa; </div><div id="chapter15_verse23"><b><sup>23 </sup></b>at sina Berekias at Elkana na mga bantay ng pintuang-daan para sa Kaban; </div><div id="chapter15_verse24"><b><sup>24 </sup></b>at sina Sebanias at Josapat at Netanel at Amasai at Zacarias at Benaias at Eliezer na mga saserdote na nagpapatunog nang malakas sa mga trumpeta sa harap ng kaban ng tunay na Diyos, at sina Obed-edom at Jehias na mga bantay ng pintuang-daan para sa Kaban.</div><div id="chapter15_verse25"><b><sup>25 </sup></b>At si David at ang matatandang lalaki ng Israel at ang mga pinuno ng mga libu-libo ang mga kasamang naglakad upang iahon nang may pagsasaya ang kaban ng tipan ni Jehova mula sa bahay ni Obed-edom. </div><div id="chapter15_verse26"><b><sup>26 </sup></b>At nangyari nga nang tulungan ng tunay na Diyos ang mga Levita habang dinadala ang kaban ng tipan ni Jehova, sila ay naghain ng pitong guyang toro at pitong barakong tupa. </div><div id="chapter15_verse27"><b><sup>27 </sup></b>At nadaramtan si David ng isang walang-manggas na damit na mainam na kayo, at gayundin ang lahat ng mga Levita na nagdadala ng Kaban at ang mga mang-aawit at si Kenanias na pinuno ng pagbubuhat ng mga mang-aawit; ngunit kay David ay may isang epod na lino. </div><div id="chapter15_verse28"><b><sup>28 </sup></b>At iniahon ng lahat ng mga Israelita ang kaban ng tipan ni Jehova na may sigaw ng kagalakan at may pagpapatunog ng tambuli at may mga trumpeta at may mga simbalo, na tumutugtog nang malakas sa mga panugtog na de-kuwerdas at mga alpa.</div><div id="chapter15_verse29"><b><sup>29 </sup></b>At nangyari nga, nang makarating ang kaban ng tipan ni Jehova hanggang sa Lunsod ni David, si Mical, na anak na babae ni Saul, ay dumungaw sa bintana at nakita niya si Haring David na naglululukso at nagdiriwang; at pinasimulan niya itong hamakin sa kaniyang puso.</div></div>