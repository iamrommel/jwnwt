<div>
  <div id="chapter14_verse1">
    <span class="w_ch">
      <b>14 </b>
    </span>At si Hiram na hari ng Tiro ay nagpadala ng mga mensahero kay David at mga tabla ng sedro at mga tagapagtayo ng mga pader at mga manggagawa sa kahoy upang ipagtayo siya ng bahay. </div>
  <div id="chapter14_verse2">
    <b>
      <sup>2 </sup>
    </b>At nalaman ni David na itinatag siyang matibay ni Jehova bilang hari sa Israel, sapagkat ang kaniyang paghahari ay lubhang itinaas dahil sa kaniyang bayang Israel.</div>
  <div id="chapter14_verse3">
    <b>
      <sup>3 </sup>
    </b>At si David ay kumuha pa ng mga asawa sa Jerusalem, at si David ay nagkaanak ng marami pang mga anak na lalaki at mga anak na babae. </div>
  <div id="chapter14_verse4">
    <b>
      <sup>4 </sup>
    </b>At ito ang mga pangalan ng kaniyang naging mga anak sa Jerusalem: si Samua at si Sobab, si Natan at si Solomon, </div>
  <div id="chapter14_verse5">
    <b>
      <sup>5 </sup>
    </b>at si Ibhar at si Elisua at si Elpelet, </div>
  <div id="chapter14_verse6">
    <b>
      <sup>6 </sup>
    </b>at si Noga at si Nepeg at si Japia, </div>
  <div id="chapter14_verse7">
    <b>
      <sup>7 </sup>
    </b>at si Elisama at si Beeliada at si Elipelet.</div>
  <div id="chapter14_verse8">
    <b>
      <sup>8 </sup>
    </b>At narinig ng mga Filisteo na si David ay pinahiran na bilang hari sa buong Israel. Dahil dito ay umahon ang lahat ng mga Filisteo upang hanapin si David. Nang marinig iyon ni David, siya ay lumabas laban sa kanila. </div>
  <div id="chapter14_verse9">
    <b>
      <sup>9 </sup>
    </b>At ang mga Filisteo, sa ganang kanila, ay pumasok at patuloy na lumusob sa mababang kapatagan ng Repaim. </div>
  <div id="chapter14_verse10">
    <b>
      <sup>10 </sup>
    </b>At si David ay nagsimulang sumangguni sa Diyos, na nagsasabi: “Aahon ba ako laban sa mga Filisteo, at talaga bang ibibigay mo sila sa aking kamay?” Dahil dito ay sinabi ni Jehova sa kaniya: “Umahon ka, at talagang ibibigay ko sila sa iyong kamay.” </div>
  <div id="chapter14_verse11">
    <b>
      <sup>11 </sup>
    </b>Kaya umahon si David sa Baal-perazim at pinabagsak niya sila roon. Dahil doon ay sinabi ni David: “Nilansag ng tunay na Diyos ang aking mga kaaway sa pamamagitan ng aking kamay tulad ng guwang na nalikha ng tubig.” Iyan ang dahilan kung bakit nila tinawag na Baal-perazim ang pangalan ng dakong iyon. </div>
  <div id="chapter14_verse12">
    <b>
      <sup>12 </sup>
    </b>Sa gayon ay iniwan nila roon ang kanilang mga diyos. At si David ay nag-utos, kung kaya ang mga iyon ay sinunog sa apoy.</div>
  <div id="chapter14_verse13">
    <b>
      <sup>13 </sup>
    </b>Nang maglaon ay lumusob pang muli ang mga Filisteo sa mababang kapatagan. </div>
  <div id="chapter14_verse14">
    <b>
      <sup>14 </sup>
    </b>Dahil dito ay muling sumangguni si David sa Diyos, at ang tunay na Diyos ay nagsabi sa kaniya: “Huwag kang umahong kasunod nila. Lumigid ka mula sa mismong tapat nila, at pumaroon ka sa kanila sa tapat ng mga palumpong na baca. </div>
  <div id="chapter14_verse15">
    <b>
      <sup>15 </sup>
    </b>At mangyari nga, kapag narinig mo ang yabag ng paglalakad sa mga dulo ng mga palumpong na baca, lumabas ka sa pakikipaglaban, sapagkat ang tunay na Diyos ay lumabas na sa unahan mo upang pabagsakin ang kampo ng mga Filisteo.” </div>
  <div id="chapter14_verse16">
    <b>
      <sup>16 </sup>
    </b>Kaya ginawa ni David ang gaya ng iniutos ng tunay <div id="page661"></div>na Diyos sa kaniya, at pinabagsak nila ang kampo ng mga Filisteo mula sa Gibeon hanggang sa Gezer. </div>
  <div id="chapter14_verse17">
    <b>
      <sup>17 </sup>
    </b>At ang kabantugan ni David ay nagsimulang lumaganap sa lahat ng lupain, at pinasapitan ni Jehova ng panghihilakbot sa kaniya ang lahat ng bansa.</div>
</div>