<div><div id="chapter6_verse1"><span class="w_ch"><b>6 </b></span>“Halikayo, at manumbalik tayo kay Jehova, sapagkat siya mismo ay nanluray ngunit pagagalingin niya tayo. Siya ay nananakit, ngunit bibigkisan niya tayo. </div><div id="chapter6_verse2"><b><sup>2 </sup></b>Bubuhayin niya tayo pagkaraan ng dalawang araw. Sa ikatlong araw ay ibabangon niya tayo, at mabubuhay tayo sa harap niya. </div><div id="chapter6_verse3"><b><sup>3 </sup></b>At makikilala natin, patuloy nating makikilala si Jehova. Gaya ng bukang-liwayway, ang kaniyang paglabas ay matibay na nakatatag. At darating siya sa atin na gaya ng bumubuhos na ulan; gaya ng ulan sa tagsibol na bumabasa sa lupa.”</div><div id="chapter6_verse4"><b><sup>4 </sup></b>“Ano ang gagawin ko sa iyo, O Efraim? Ano ang gagawin ko sa iyo, O Juda, yamang ang maibiging-kabaitan ninyo ay parang mga ulap sa umaga at parang hamog na maagang naglalaho? </div><div id="chapter6_verse5"><b><sup>5 </sup></b>Kaya naman dapat ko silang putulin sa pamamagitan ng mga propeta; dapat ko silang patayin sa pamamagitan ng mga pananalita ng aking bibig. At ang mga kahatulan sa iyo ay magiging gaya ng liwanag na sumisinag. </div><div id="chapter6_verse6"><b><sup>6 </sup></b>Sapagkat sa maibiging-kabaitan ako nalulugod, at hindi sa hain; at sa kaalaman sa Diyos sa halip na sa mga buong handog na sinusunog. </div><div id="chapter6_verse7"><b><sup>7 </sup></b>Ngunit sila, tulad ng makalupang tao, ay lumabag sa tipan. Doon sila nakitungo sa akin nang may kataksilan. </div><div id="chapter6_verse8"><b><sup>8 </sup></b>Ang Gilead ay bayan ng mga manggagawa ng bagay na nakapipinsala; ang mga bakas ng kanilang mga paa ay dugo. </div><div id="chapter6_verse9"><b><sup>9 </sup></b>At gaya ng sa pag-aabang sa isang tao, ang samahan ng mga saserdote ay mga pangkat ng mandarambong. Sa tabing-daan ay pumapaslang sila sa Sikem, sapagkat wala silang <div id="page1382"></div>ginagawa maliban sa mahalay na paggawi. </div><div id="chapter6_verse10"><b><sup>10 </sup></b>Sa sambahayan ng Israel ay nakakita ako ng kakila-kilabot na bagay. Doon ay may pakikiapid ng Efraim. Ang Israel ay nagpakarungis. </div><div id="chapter6_verse11"><b><sup>11 </sup></b>Karagdagan pa, O Juda, isang pag-aani ang itinakda para sa iyo, kapag tinipon kong muli ang mga nabihag sa aking bayan.”</div></div>