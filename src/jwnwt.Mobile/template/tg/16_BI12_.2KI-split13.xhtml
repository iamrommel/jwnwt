<div>
  <div id="chapter13_verse1">
    <span class="w_ch">
      <b>13 </b>
    </span>Nang ikadalawampu’t tatlong taon ni Jehoas na anak ni Ahazias na hari ng Juda, si Jehoahaz na anak ni Jehu ay naging hari sa Israel <div id="page612"></div>sa Samaria sa loob ng labimpitong taon. </div>
  <div id="chapter13_verse2">
    <b>
      <sup>2 </sup>
    </b>At patuloy siyang gumawa ng masama sa paningin ni Jehova at sumunod sa kasalanan ni Jeroboam na anak ni Nebat, na pinangyari niyang ipagkasala ng Israel. Hindi siya lumihis mula roon. </div>
  <div id="chapter13_verse3">
    <b>
      <sup>3 </sup>
    </b>At ang galit ni Jehova ay nag-init laban sa Israel, kung kaya ibinigay niya sila sa kamay ni Hazael na hari ng Sirya at sa kamay ni Ben-hadad na anak ni Hazael sa lahat ng kanilang mga araw.</div>
  <div id="chapter13_verse4">
    <b>
      <sup>4 </sup>
    </b>Sa kalaunan ay pinalambot ni Jehoahaz ang mukha ni Jehova, anupat pinakinggan siya ni Jehova; sapagkat nakita niya ang paniniil sa Israel, dahil siniil sila ng hari ng Sirya. </div>
  <div id="chapter13_verse5">
    <b>
      <sup>5 </sup>
    </b>Dahil dito ay binigyan ni Jehova ang Israel ng tagapagligtas, kung kaya lumabas sila mula sa ilalim ng kamay ng Sirya, at ang mga anak ni Israel ay nagpatuloy na manahanan sa kanilang mga tahanan gaya noong una. </div>
  <div id="chapter13_verse6">
    <b>
      <sup>6 </sup>
    </b>(Lamang ay hindi nila nilisan ang kasalanan ng sambahayan ni Jeroboam, na pinangyari niyang ipagkasala ng Israel. Doon siya lumakad; at maging ang sagradong poste ay nakatayo sa Samaria.) </div>
  <div id="chapter13_verse7">
    <b>
      <sup>7 </sup>
    </b>Sapagkat hindi siya nag-iwan kay Jehoahaz ng sinumang tao maliban sa limampung mangangabayo at sampung karo at sampung libong lalaking naglalakad, dahil pinuksa sila ng hari ng Sirya, upang gawin niya silang tulad ng alabok sa giikan.</div>
  <div id="chapter13_verse8">
    <b>
      <sup>8 </sup>
    </b>Kung tungkol sa iba pa sa mga pangyayari kay Jehoahaz at sa lahat ng kaniyang ginawa at sa kaniyang kalakasan, hindi ba nakasulat ang mga iyon sa aklat ng mga pangyayari nang mga araw ng mga hari ng Israel? </div>
  <div id="chapter13_verse9">
    <b>
      <sup>9 </sup>
    </b>Sa wakas si Jehoahaz ay humigang kasama ng kaniyang mga ninuno, at inilibing nila siya sa Samaria; at si Jehoas na kaniyang anak ay nagsimulang maghari bilang kahalili niya.</div>
  <div id="chapter13_verse10">
    <b>
      <sup>10 </sup>
    </b>Nang ikatatlumpu’t pitong taon ni Jehoas na hari ng Juda, si Jehoas na anak ni Jehoahaz ay naging hari sa Israel sa Samaria sa loob ng labing-anim na taon. </div>
  <div id="chapter13_verse11">
    <b>
      <sup>11 </sup>
    </b>At patuloy siyang gumawa ng masama sa paningin ni Jehova. Hindi niya nilisan ang lahat ng kasalanan ni Jeroboam na anak ni Nebat, na pinangyari niyang ipagkasala ng Israel. Sa mga iyon ay lumakad siya.</div>
  <div id="chapter13_verse12">
    <b>
      <sup>12 </sup>
    </b>Kung tungkol sa iba pa sa mga pangyayari kay Jehoas at sa lahat ng kaniyang ginawa at sa kaniyang kalakasan at kung paano siya lumaban kay Amazias na hari ng Juda, hindi ba nakasulat ang mga iyon sa aklat ng mga pangyayari nang mga araw ng mga hari ng Israel? </div>
  <div id="chapter13_verse13">
    <b>
      <sup>13 </sup>
    </b>Sa wakas si Jehoas ay humigang kasama ng kaniyang mga ninuno, at si Jeroboam ay umupo sa kaniyang trono. Si Jehoas naman ay inilibing sa Samaria kasama ng mga hari ng Israel.</div>
  <div id="chapter13_verse14">
    <b>
      <sup>14 </sup>
    </b>Kung tungkol kay Eliseo, nagkasakit siya ng sakit na ikamamatay niya. Kaya si Jehoas na hari ng Israel ay bumaba sa kaniya at nagsimulang tumangis sa harap niya at magsabi: “Ama ko, ama ko, ang karong pandigma ng Israel at ang kaniyang mga mangangabayo!” </div>
  <div id="chapter13_verse15">
    <b>
      <sup>15 </sup>
    </b>At sinabi ni Eliseo sa kaniya: “Kumuha ka ng busog at mga palaso.” Kaya kumuha siya sa ganang kaniya ng busog at mga palaso. </div>
  <div id="chapter13_verse16">
    <b>
      <sup>16 </sup>
    </b>At sinabi niya sa hari ng Israel: “Ilagay mo ang iyong kamay sa busog.” Kaya inilagay niya roon ang kaniyang kamay, pagkatapos ay ipinatong ni Eliseo ang kaniyang mga kamay sa mga kamay ng hari. </div>
  <div id="chapter13_verse17">
    <b>
      <sup>17 </sup>
    </b>Nang magkagayon ay sinabi niya: “Buksan mo ang bintana sa gawing silangan.” Kaya binuksan niya iyon. Pagkatapos ay <div id="page613"></div>sinabi ni Eliseo: “Magpahilagpos ka!” Kaya nagpahilagpos siya. Sinabi niya ngayon: “Ang palaso ni Jehova ng kaligtasan, ang palaso nga ng kaligtasan laban sa Sirya! At tiyak na pababagsakin mo ang Sirya sa Apek hanggang sa pagtatapos.”</div>
  <div id="chapter13_verse18">
    <b>
      <sup>18 </sup>
    </b>At sinabi niya: “Kunin mo ang mga palaso.” Sa gayon ay kinuha niya ang mga iyon. Pagkatapos ay sinabi niya sa hari ng Israel: “Humampas ka sa lupa.” Kaya humampas siya nang tatlong ulit at huminto. </div>
  <div id="chapter13_verse19">
    <b>
      <sup>19 </sup>
    </b>At ang lalaki ng tunay na Diyos ay nagalit sa kaniya; kaya sinabi niya: “Nararapat sanang lima o anim na ulit ang paghampas! Kung magkagayon ay tiyak na pababagsakin mo ang Sirya hanggang sa pagtatapos, ngunit ngayon ay tatlong ulit mong pababagsakin ang Sirya.”</div>
  <div id="chapter13_verse20">
    <b>
      <sup>20 </sup>
    </b>Pagkatapos ay namatay si Eliseo at inilibing nila siya. At may mga pangkat ng mandarambong mula sa mga Moabita na palagiang pumaparoon sa lupain sa pagpasok ng taon. </div>
  <div id="chapter13_verse21">
    <b>
      <sup>21 </sup>
    </b>At nangyari, habang may inililibing silang isang lalaki, aba, narito, nakita nila ang pangkat ng mandarambong. Kaagad nilang inihagis ang lalaki sa dakong libingan ni Eliseo at yumaon. Nang masagi ng lalaki ang mga buto ni Eliseo, kaagad siyang nabuhay at tumayo sa kaniyang mga paa.</div>
  <div id="chapter13_verse22">
    <b>
      <sup>22 </sup>
    </b>Kung tungkol kay Hazael na hari ng Sirya, siniil niya ang Israel sa lahat ng mga araw ni Jehoahaz. </div>
  <div id="chapter13_verse23">
    <b>
      <sup>23 </sup>
    </b>Gayunman, si Jehova ay nagpakita sa kanila ng lingap at naawa sa kanila at bumaling sa kanila alang-alang sa kaniyang tipan kay Abraham, kay Isaac at kay Jacob; at hindi niya ninais na lipulin sila, at hindi niya sila itinaboy mula sa harap ng kaniyang mukha hanggang ngayon. </div>
  <div id="chapter13_verse24">
    <b>
      <sup>24 </sup>
    </b>Sa wakas ay namatay si Hazael na hari ng Sirya, at si Ben-hadad na kaniyang anak ay nagsimulang maghari bilang kahalili niya. </div>
  <div id="chapter13_verse25">
    <b>
      <sup>25 </sup>
    </b>At muling kinuha ni Jehoas na anak ni Jehoahaz mula sa kamay ni Ben-hadad na anak ni Hazael ang mga lunsod na kinuha niya sa digmaan mula sa kamay ni Jehoahaz na kaniyang ama. Tatlong ulit siyang pinabagsak ni Jehoas, at nabawi niya ang mga lunsod ng Israel.</div>
</div>