<div>
  <div id="chapter8_verse1">
    <span class="w_ch">
      <b>8 </b>
    </span>At nangyari sa pagwawakas ng dalawampung taon, noong itinatayo ni Solomon ang bahay ni Jehova at ang kaniyang sariling bahay, </div>
  <div id="chapter8_verse2">
    <b>
      <sup>2 </sup>
    </b>na ang mga lunsod na ibinigay ni Hiram kay Solomon—muling itinayo ni Solomon ang mga iyon at pagkatapos ay pinatahan doon ang mga anak ni Israel. </div>
  <div id="chapter8_verse3">
    <b>
      <sup>3 </sup>
    </b>Karagdagan pa, si Solomon ay pumaroon sa Hamat-zoba at nanaig laban doon. </div>
  <div id="chapter8_verse4">
    <b>
      <sup>4 </sup>
    </b>Pagkatapos ay muli niyang itinayo ang Tadmor sa ilang at ang lahat ng imbakang lunsod na itinayo niya sa Hamat. </div>
  <div id="chapter8_verse5">
    <b>
      <sup>5 </sup>
    </b>At itinayo niya ang Mataas na Bet-horon at ang Mababang Bet-horon, na mga nakukutaang lunsod na may mga pader, <div id="page695"></div>mga pinto at halang, </div>
  <div id="chapter8_verse6">
    <b>
      <sup>6 </sup>
    </b>at ang Baalat at ang lahat ng imbakang lunsod na naging kay Solomon at ang lahat ng lunsod ng karo at ang mga lunsod para sa mga mangangabayo at ang bawat kanais-nais na bagay ni Solomon na ninais niyang itayo sa Jerusalem at sa Lebanon at sa buong lupain na kaniyang pinamumunuan.</div>
  <div id="chapter8_verse7">
    <b>
      <sup>7 </sup>
    </b>At kung tungkol sa lahat ng taong natira sa mga Hiteo at sa mga Amorita at sa mga Perizita at sa mga Hivita at sa mga Jebusita, na hindi bahagi ng Israel, </div>
  <div id="chapter8_verse8">
    <b>
      <sup>8 </sup>
    </b>mula sa kanilang mga anak na naiwan nila sa lupain, na hindi nilipol ng mga anak ni Israel, si Solomon ay patuloy na nangalap ng mga lalaki para sa puwersahang pagtatrabaho hanggang sa araw na ito. </div>
  <div id="chapter8_verse9">
    <b>
      <sup>9 </sup>
    </b>Ngunit walang sinumang mula sa mga anak ni Israel ang ginawang mga alipin ni Solomon para sa kaniyang gawain; sapagkat sila ay mga mandirigma at mga pinuno ng kaniyang mga ayudante at mga pinuno ng kaniyang mga tagapagpatakbo ng karo at ng kaniyang mga mangangabayo. </div>
  <div id="chapter8_verse10">
    <b>
      <sup>10 </sup>
    </b>Ito ang mga pinuno ng mga kinatawan ni Haring Solomon, dalawang daan at limampu, na mga kapatas na namamahala sa mga tao.</div>
  <div id="chapter8_verse11">
    <b>
      <sup>11 </sup>
    </b>At iniahon ni Solomon ang anak na babae ni Paraon mula sa Lunsod ni David patungo sa bahay na itinayo niya para sa kaniya, sapagkat sinabi niya: “Bagaman asawa ko, hindi siya dapat manahanan sa bahay ni David na hari ng Israel, sapagkat ang mga dakong pinaglagyan ng kaban ni Jehova ay banal.”</div>
  <div id="chapter8_verse12">
    <b>
      <sup>12 </sup>
    </b>Noon ay naghandog si Solomon ng mga haing sinusunog para kay Jehova sa ibabaw ng altar ni Jehova na itinayo niya sa harap ng beranda, </div>
  <div id="chapter8_verse13">
    <b>
      <sup>13 </sup>
    </b>bilang pang-araw-araw na gawain upang maghandog ayon sa utos ni Moises para sa mga sabbath at para sa mga bagong buwan at para sa mga itinakdang kapistahan tatlong ulit sa isang taon, sa kapistahan ng mga tinapay na walang pampaalsa at sa kapistahan ng mga sanlinggo at sa kapistahan ng mga kubol. </div>
  <div id="chapter8_verse14">
    <b>
      <sup>14 </sup>
    </b>Karagdagan pa, itinakda niya ang mga pangkat ng mga saserdote sa kanilang mga paglilingkod ayon sa alituntunin ni David na kaniyang ama, at ang mga Levita sa kanilang mga dako ng tungkulin, upang pumuri at upang maglingkod sa harap ng mga saserdote bilang pang-araw-araw na gawain, at ang mga bantay ng pintuang-daan sa kanilang mga pangkat para sa iba’t ibang pintuang-daan, sapagkat gayon ang utos ni David na lalaki ng tunay na Diyos. </div>
  <div id="chapter8_verse15">
    <b>
      <sup>15 </sup>
    </b>At hindi sila lumihis mula sa utos ng hari sa mga saserdote at sa mga Levita may kinalaman sa anumang bagay at may kinalaman sa mga panustos. </div>
  <div id="chapter8_verse16">
    <b>
      <sup>16 </sup>
    </b>Kaya lahat ng gawain ni Solomon ay nakahanda na mula nang araw ng paglalatag ng pundasyon ng bahay ni Jehova hanggang sa ito ay matapos. Kaya ang bahay ni Jehova ay nakumpleto na.</div>
  <div id="chapter8_verse17">
    <b>
      <sup>17 </sup>
    </b>Noon ay pumaroon si Solomon sa Ezion-geber at sa Elot sa baybayin ng dagat sa lupain ng Edom. </div>
  <div id="chapter8_verse18">
    <b>
      <sup>18 </sup>
    </b>At si Hiram ay palagiang nagpapadala sa kaniya sa pamamagitan ng kaniyang mga lingkod ng mga barko at ng mga lingkod na may kaalaman sa dagat, at pumaparoon sila sa Opir na kasama ng mga lingkod ni Solomon at kumukuha mula roon ng apat na raan at <div id="page696"></div>limampung talento na ginto at dinadala iyon kay Haring Solomon.</div>
</div>