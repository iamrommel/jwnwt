<div><div id="chapter10_verse1"><span class="w_ch"><b>10 </b></span>At nagsalita si Jehova kay Moises, na sinasabi: </div><div id="chapter10_verse2"><b><sup>2 </sup></b>“Gumawa ka para sa iyo ng dalawang trumpetang pilak. Gagawin mo ang mga iyon na yari sa gawang pinukpok, at ang mga iyon ay gagamitin mo para sa pagtitipon ng kapulungan at para sa paglikas ng mga kampo. </div><div id="chapter10_verse3"><b><sup>3 </sup></b>At pareho nilang hihipan ang mga iyon, at tutuparin ng buong kapulungan ang kanilang pakikipagtipanan sa iyo sa pasukan ng tolda ng kapisanan. </div><div id="chapter10_verse4"><b><sup>4 </sup></b>At kung iisa lamang ang hihipan nila, ang mga pinuno bilang mga ulo ng mga libu-libo ng Israel ang tutupad naman ng kanilang pakikipagtipanan sa iyo.</div><div id="chapter10_verse5"><b><sup>5 </sup></b>“At hihihip kayo ng isang pabagu-bagong tunog, at ang mga kampo niyaong mga nagkakampo sa dakong silangan ay lilisan. </div><div id="chapter10_verse6"><b><sup>6 </sup></b>At hihihip kayo ng isang pabagu-bagong tunog sa ikalawang pagkakataon, at ang mga kampo niyaong mga nagkakampo sa dakong timog ay lilisan. Sila ay hihihip ng isang pabagu-bagong tunog sa bawat pagkakataon na lilisan ang isa sa kanila.</div><div id="chapter10_verse7"><b><sup>7 </sup></b>“At kapag titipunin ang kongregasyon, kayo ay hihihip, ngunit huwag kayong magpapatunog ng isang pabagu-bagong tunog. </div><div id="chapter10_verse8"><b><sup>8 </sup></b>At ang mga anak ni Aaron, na mga saserdote, ang hihihip sa mga trumpeta, at ang paggamit sa mga iyon ay magsisilbing isang batas para sa inyo hanggang sa panahong walang takda sa buong panahon ng inyong mga salinlahi.</div><div id="chapter10_verse9"><b><sup>9 </sup></b>“At kung papasok kayo sa pakikipagdigma sa inyong lupain laban sa maniniil na lumiligalig sa inyo, kayo ay magpapatunog din sa mga trumpeta ng panawagan sa pakikipagdigma, at tiyak na kayo ay maaalaala sa harap ni Jehova na inyong Diyos at maililigtas mula sa inyong mga kaaway.</div><div id="chapter10_verse10"><b><sup>10 </sup></b>“At sa araw ng inyong pagsasaya at sa inyong mga kapanahunan ng pista at sa mga pasimula ng inyong mga buwan, hihipan ninyo ang mga trumpeta sa harap ng inyong mga handog na sinusunog at ng inyong mga haing pansalu-salo; at ang paggamit sa mga iyon ay magsisilbing pinakaalaala para sa inyo sa harap ng inyong Diyos. Ako ay si Jehova na inyong Diyos.”</div><div id="chapter10_verse11"><b><sup>11 </sup></b>At nangyari nang ikalawang taon, nang ikalawang buwan, noong ikadalawampung araw ng buwan, ang ulap ay pumaitaas mula sa ibabaw ng tabernakulo ng Patotoo. </div><div id="chapter10_verse12"><b><sup>12 </sup></b>At nagsimulang lumisan ang mga anak ni Israel ayon sa paraan ng kanilang mga paglisan mula sa ilang ng Sinai, at tumigil ang ulap sa ilang ng Paran. </div><div id="chapter10_verse13"><b><sup>13 </sup></b>At lumisan sila sa unang pagkakataon, ayon sa utos ni Jehova sa pamamagitan ni Moises.</div><div id="chapter10_verse14"><b><sup>14 </sup></b>Kaya una sa lahat na lumisan ang tatlong-tribong pangkat ng kampo ng mga anak ni Juda ayon sa kanilang mga hukbo, at si Nason na anak ni Aminadab ang namamahala sa hukbo nito. </div><div id="chapter10_verse15"><b><sup>15 </sup></b>At ang namamahala sa hukbo ng tribo ng mga anak ni Isacar ay si Netanel na anak ni Zuar. </div><div id="chapter10_verse16"><b><sup>16 </sup></b>At ang namamahala sa hukbo ng tribo ng mga anak ni Zebulon ay si Eliab na anak ni Helon.</div><div id="chapter10_verse17"><b><sup>17 </sup></b>At ang tabernakulo ay kinalas, at ang mga anak ni Gerson at ang mga anak ni Merari <div id="page236"></div>bilang mga tagapagdala ng tabernakulo ay lumisan.</div><div id="chapter10_verse18"><b><sup>18 </sup></b>At ang tatlong-tribong pangkat ng kampo ni Ruben ay lumisan ayon sa kanilang mga hukbo, at si Elizur na anak ni Sedeur ang namamahala sa hukbo nito. </div><div id="chapter10_verse19"><b><sup>19 </sup></b>At ang namamahala sa hukbo ng tribo ng mga anak ni Simeon ay si Selumiel na anak ni Zurisadai. </div><div id="chapter10_verse20"><b><sup>20 </sup></b>At ang namamahala sa hukbo ng tribo ng mga anak ni Gad ay si Eliasap na anak ni Deuel.</div><div id="chapter10_verse21"><b><sup>21 </sup></b>At ang mga Kohatita bilang mga tagapagdala ng santuwaryo ay lumisan, yamang itatayo na nila ang tabernakulo sa panahon ng kanilang pagdating.</div><div id="chapter10_verse22"><b><sup>22 </sup></b>At ang tatlong-tribong pangkat ng kampo ng mga anak ni Efraim ay lumisan ayon sa kanilang mga hukbo, at si Elisama na anak ni Amihud ang namamahala sa hukbo nito. </div><div id="chapter10_verse23"><b><sup>23 </sup></b>At ang namamahala sa hukbo ng tribo ng mga anak ni Manases ay si Gamaliel na anak ni Pedazur. </div><div id="chapter10_verse24"><b><sup>24 </sup></b>At ang namamahala sa hukbo ng tribo ng mga anak ni Benjamin ay si Abidan na anak ni Gideoni.</div><div id="chapter10_verse25"><b><sup>25 </sup></b>At ang tatlong-tribong pangkat ng kampo ng mga anak ni Dan ay lumisan na nagsisilbing bantay sa likuran para sa lahat ng kampo ayon sa kanilang mga hukbo, at si Ahiezer na anak ni Amisadai ang namamahala sa hukbo nito. </div><div id="chapter10_verse26"><b><sup>26 </sup></b>At ang namamahala sa hukbo ng tribo ng mga anak ni Aser ay si Pagiel na anak ni Ocran. </div><div id="chapter10_verse27"><b><sup>27 </sup></b>At ang namamahala sa hukbo ng tribo ng mga anak ni Neptali ay si Ahira na anak ni Enan. </div><div id="chapter10_verse28"><b><sup>28 </sup></b>Ganito ang mga paglisan ng mga anak ni Israel ayon sa kanilang mga hukbo kapag lumilisan sila.</div><div id="chapter10_verse29"><b><sup>29 </sup></b>Sa gayon ay sinabi ni Moises kay Hobab na anak ni Reuel na Midianita, na biyenan ni Moises: “Kami ay lilisan patungo sa dako na tungkol doon ay sinabi ni Jehova, ‘Ibibigay ko iyon sa inyo.’ Sumama ka sa amin, at tiyak na gagawan ka namin ng mabuti, sapagkat si Jehova ay nagsalita ng mabuti may kinalaman sa Israel.” </div><div id="chapter10_verse30"><b><sup>30 </sup></b>Ngunit sinabi niya sa kaniya: “Hindi ako sasama, kundi paroroon ako sa aking sariling lupain at sa aking mga kamag-anak.” </div><div id="chapter10_verse31"><b><sup>31 </sup></b>Dito ay sinabi niya: “Pakisuyo, huwag mo kaming iwan, sapagkat, sa dahilang nalalaman mong lubos kung saan kami makapagkakampo sa ilang, ikaw ay magsisilbing mga mata para sa amin. </div><div id="chapter10_verse32"><b><sup>32 </sup></b>At mangyayari nga na kung sasama ka sa amin, oo, mangyayari nga na anumang kabutihan ang gagawin ni Jehova sa amin, kami naman ay gagawa ng mabuti sa iyo.”</div><div id="chapter10_verse33"><b><sup>33 </sup></b>Kaya humayo sila mula sa bundok ni Jehova sa isang paglalakbay nang tatlong araw, at ang kaban ng tipan ni Jehova ay humahayo sa unahan nila sa isang paglalakbay nang tatlong araw upang maghanap ng pahingahang-dako para sa kanila. </div><div id="chapter10_verse34"><b><sup>34 </sup></b>At ang ulap ni Jehova ay nasa itaas nila kung araw sa kanilang paghayo mula sa kampamento.</div><div id="chapter10_verse35"><b><sup>35 </sup></b>At nangyayari nga na kapag inililipat ang Kaban ay sinasabi ni Moises: “Bumangon ka, O Jehova, at pangalatin mo ang iyong mga kaaway; at tumakas nawa mula sa harap mo yaong mga masidhing napopoot sa iyo.” </div><div id="chapter10_verse36"><b><sup>36 </sup></b>At kapag inilalapag ito ay sinasabi niya: “Bumalik ka, O Jehova, sa laksa-laksang mga libo ng Israel.”</div></div>