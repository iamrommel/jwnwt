<div><div id="chapter34_verse1"><span class="w_ch"><b>34 </b></span>Walong taóng gulang si Josias nang magsimula siyang maghari, at tatlumpu’t isang taon siyang naghari sa Jerusalem. </div><div id="chapter34_verse2"><b><sup>2 </sup></b>At ginawa niya ang tama sa paningin ni Jehova at lumakad siya sa mga daan ni David na kaniyang ninuno; at hindi siya lumihis sa kanan o sa kaliwa.</div><div id="chapter34_verse3"><b><sup>3 </sup></b>At nang ikawalong taon ng kaniyang paghahari, habang siya ay bata pa, pinasimulan niyang hanapin ang Diyos ni David na kaniyang ninuno; at nang ikalabindalawang taon ay pinasimulan niyang linisin ang Juda at <div id="page736"></div>Jerusalem mula sa matataas na dako at mga sagradong poste at mga nililok na imahen at mga binubong estatuwa. </div><div id="chapter34_verse4"><b><sup>4 </sup></b>Karagdagan pa, giniba nila sa harap niya ang mga altar ng mga Baal; at ang mga patungan ng insensong nasa itaas ay pinutol niya mula sa mga iyon; at ang mga sagradong poste at ang mga nililok na imahen at ang mga binubong estatuwa ay pinagdurug-durog niya at ginawang abo, at pagkatapos ay isinabog ito sa ibabaw ng mga dakong libingan niyaong mga dating naghahain sa mga iyon. </div><div id="chapter34_verse5"><b><sup>5 </sup></b>At ang mga buto ng mga saserdote ay sinunog niya sa ibabaw ng kanilang mga altar. Gayon niya nilinis ang Juda at ang Jerusalem.</div><div id="chapter34_verse6"><b><sup>6 </sup></b>Gayundin, sa mga lunsod ng Manases at Efraim at Simeon at hanggang sa Neptali, sa mga wasak na dako ng mga iyon sa buong palibot, </div><div id="chapter34_verse7"><b><sup>7 </sup></b>giniba pa niya ang mga altar at ang mga sagradong poste, at ang mga nililok na imahen ay dinurog niya at ginawang abo; at ang lahat ng patungan ng insenso ay pinutol niya sa buong lupain ng Israel, pagkatapos ay bumalik siya sa Jerusalem.</div><div id="chapter34_verse8"><b><sup>8 </sup></b>At nang ikalabingwalong taon ng kaniyang paghahari, nang kaniyang malinis ang lupain at ang bahay, isinugo niya si Sapan na anak ni Azalias at si Maaseias na pinuno ng lunsod at si Joa na anak ni Joahaz na tagapagtala upang kumpunihin ang bahay ni Jehova na kaniyang Diyos. </div><div id="chapter34_verse9"><b><sup>9 </sup></b>At pumaroon sila kay Hilkias na mataas na saserdote at ibinigay ang salapi na dinadala sa bahay ng Diyos, na tinipon ng mga Levita na mga bantay-pinto mula sa kamay ng Manases at ng Efraim at mula sa lahat ng iba pa sa Israel at mula sa buong Juda at Benjamin at sa mga tumatahan sa Jerusalem. </div><div id="chapter34_verse10"><b><sup>10 </sup></b>Nang magkagayon ay inilagay nila ito sa kamay ng mga gumagawa ng gawain na mga inatasan upang mamahala sa bahay ni Jehova. Iniukol naman ito ng mga gumagawa ng gawain na abala sa bahay ni Jehova sa pagsasaayos at pagkukumpuni ng bahay. </div><div id="chapter34_verse11"><b><sup>11 </sup></b>Kaya ibinigay nila ito sa mga bihasang manggagawa at sa mga tagapagtayo upang ibili ng mga batong tinabas at mga tabla para sa mga pang-ipit at upang itayong may mga biga ang mga bahay na winasak ng mga hari ng Juda.</div><div id="chapter34_verse12"><b><sup>12 </sup></b>At ang mga lalaki ay kumikilos nang may katapatan sa gawain; at sa kanila ay inatasan sina Jahat at Obadias na mga Levita, mula sa mga anak ni Merari, at si Zacarias at si Mesulam, mula sa mga anak ng mga Kohatita, upang gumanap bilang mga tagapangasiwa. At ang mga Levita, na ang bawat isa sa kanila ay bihasa sa mga panugtog para sa pag-awit, </div><div id="chapter34_verse13"><b><sup>13 </sup></b>ang namamahala sa mga tagapagdala ng pasan, at ang mga tagapangasiwa ng lahat ng gumagawa ng gawain para sa iba’t ibang paglilingkod; at mula sa mga Levita ay may mga kalihim at mga opisyal at mga bantay ng pintuang-daan.</div><div id="chapter34_verse14"><b><sup>14 </sup></b>At habang inilalabas nila ang salapi na dinadala sa bahay ni Jehova, nasumpungan ni Hilkias na saserdote ang aklat ng kautusan ni Jehova sa pamamagitan ng kamay ni Moises. </div><div id="chapter34_verse15"><b><sup>15 </sup></b>Kaya si Hilkias ay sumagot at nagsabi kay Sapan na kalihim: “Ang mismong aklat ng kautusan ay nasumpungan ko sa bahay ni Jehova.” Sa gayon ay ibinigay ni Hilkias ang aklat kay Sapan. </div><div id="chapter34_verse16"><b><sup>16 </sup></b>Nang magkagayon ay dinala ni Sapan ang aklat sa hari at tumugon pa sa hari, na sinasabi: “Ang lahat ng inilalagay <div id="page737"></div>sa kamay ng iyong mga lingkod ay kanilang ginagawa. </div><div id="chapter34_verse17"><b><sup>17 </sup></b>At ibinubuhos nila ang salapi na nasusumpungan sa bahay ni Jehova at inilalagay ito sa kamay ng mga lalaking inatasan at sa kamay ng mga gumagawa ng gawain.” </div><div id="chapter34_verse18"><b><sup>18 </sup></b>At si Sapan na kalihim ay nagsaysay sa hari, na nagsasabi: “Isang aklat ang ibinigay sa akin ni Hilkias na saserdote.” At si Sapan ay nagsimulang bumasa mula roon sa harap ng hari.</div><div id="chapter34_verse19"><b><sup>19 </sup></b>At nangyari nga nang marinig ng hari ang mga salita ng kautusan, kaagad niyang hinapak ang kaniyang mga kasuutan. </div><div id="chapter34_verse20"><b><sup>20 </sup></b>Pagkatapos ay inutusan ng hari si Hilkias at si Ahikam na anak ni Sapan at si Abdon na anak ni Mikas at si Sapan na kalihim at si Asaias na lingkod ng hari, na sinasabi: </div><div id="chapter34_verse21"><b><sup>21 </sup></b>“Yumaon kayo, sumangguni kayo kay Jehova alang-alang sa akin at alang-alang sa naiwan sa Israel at sa Juda tungkol sa mga salita ng aklat na nasumpungan, sapagkat malaki ang pagngangalit ni Jehova na ibubuhos laban sa atin sa dahilang hindi tinupad ng ating mga ninuno ang salita ni Jehova upang gawin ang ayon sa lahat ng nakasulat sa aklat na ito.”</div><div id="chapter34_verse22"><b><sup>22 </sup></b>Kaya si Hilkias kasama yaong mga sinabihan ng hari ay pumaroon kay Hulda na propetisa, na asawa ni Salum na anak ni Tikva na anak ni Harhas na tagapag-ingat ng mga kasuutan, nang tumatahan siya sa Jerusalem sa ikalawang purok; at nagsalita sila sa kaniya ng ganito. </div><div id="chapter34_verse23"><b><sup>23 </sup></b>Sinabi naman niya sa kanila:</div><div id="chapter34_verse24"><b><sup>24 </sup></b>“Ito ang sinabi ni Jehova, ‘Narito, magpapasapit ako ng kapahamakan sa dakong ito at sa mga tumatahan dito, ang lahat ng sumpang nakasulat sa aklat na binasa nila sa harap ng hari ng Juda, </div><div id="chapter34_verse25"><b><sup>25 </sup></b>sa dahilang iniwan nila ako at gumawa ng haing usok para sa ibang mga diyos, upang galitin ako sa lahat ng gawa ng kanilang mga kamay at upang ang aking pagngangalit ay mabuhos sa dakong ito at hindi mapawi.’ ” </div><div id="chapter34_verse26"><b><sup>26 </sup></b>At sa hari ng Juda, na nagsusugo sa inyo upang sumangguni kay Jehova, ito ang dapat ninyong sabihin sa kaniya: “Ito ang sinabi ni Jehova na Diyos ng Israel, ‘Kung tungkol sa mga salitang narinig mo, </div><div id="chapter34_verse27"><b><sup>27 </sup></b>sa dahilang malambot ang iyong puso anupat nagpakumbaba ka dahil sa Diyos sa pagkarinig mo sa kaniyang mga salita may kinalaman sa dakong ito at sa mga tumatahan dito, at nagpakumbaba ka sa harap ko at hinapak ang iyong mga kasuutan at tumangis sa harap ko, ako, ako nga, ay nakinig, ang sabi ni Jehova. </div><div id="chapter34_verse28"><b><sup>28 </sup></b>Narito, pipisanin kita sa iyong mga ninuno, at tiyak na mapipisan ka nang payapa sa iyong dakong libingan, at ang iyong mga mata ay hindi titingin sa lahat ng kapahamakang pasasapitin ko sa dakong ito at sa mga tumatahan dito.’ ” ’ ”</div><div id="chapter34_verse29"><b><sup>29 </sup></b>At nagsugo ang hari at tinipon ang lahat ng matatandang lalaki ng Juda at ng Jerusalem. </div><div id="chapter34_verse30"><b><sup>30 </sup></b>Ang hari ngayon ay umahon sa bahay ni Jehova kasama ang lahat ng lalaki ng Juda at ang lahat ng tumatahan sa Jerusalem at ang mga saserdote at ang mga Levita at ang buong bayan, ang malaki at gayundin ang maliit; at pinasimulan niyang basahin sa kanilang pandinig ang lahat ng salita sa aklat ng tipan, na nasumpungan sa bahay ni <div id="page738"></div>Jehova. </div><div id="chapter34_verse31"><b><sup>31 </sup></b>At ang hari ay nanatiling nakatayo sa kaniyang dako at nakipagtipan sa harap ni Jehova upang lumakad sa pagsunod kay Jehova at upang tuparin ang kaniyang mga utos at ang kaniyang mga patotoo at ang kaniyang mga tuntunin nang kaniyang buong puso at nang kaniyang buong kaluluwa, upang isagawa ang mga salita ng tipang nakasulat sa aklat na ito. </div><div id="chapter34_verse32"><b><sup>32 </sup></b>Karagdagan pa, pinapanindigan niya rito ang lahat ng masusumpungan sa Jerusalem at Benjamin. At ginawa ng mga tumatahan sa Jerusalem ang ayon sa tipan ng Diyos, ang Diyos ng kanilang mga ninuno. </div><div id="chapter34_verse33"><b><sup>33 </sup></b>Pagkatapos ay inalis ni Josias ang lahat ng karima-rimarim na bagay mula sa lahat ng lupaing pag-aari ng mga anak ni Israel, at pinaglingkod niya ang lahat ng masusumpungan sa Israel, upang maglingkod kay Jehova na kanilang Diyos. Sa lahat ng kaniyang mga araw ay hindi sila lumihis mula sa pagsunod kay Jehova na Diyos ng kanilang mga ninuno.</div></div>