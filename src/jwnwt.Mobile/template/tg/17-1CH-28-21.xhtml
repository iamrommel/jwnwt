<div><div id="chapter28_verse1"><span class="w_ch"><b>28 </b></span>At tinipon ni David ang lahat ng prinsipe ng Israel, ang mga prinsipe ng mga tribo at ang mga prinsipe ng mga pangkat niyaong mga naglilingkod sa hari at ang mga pinuno ng mga libu-libo at ang mga pinuno ng mga daan-daan at ang mga pinuno sa lahat ng pag-aari at mga alagang hayop ng hari at ng kaniyang mga anak, kasama ng mga opisyal ng korte at ng makapangyarihang mga lalaki, maging ang bawat magiting at makapangyarihang lalaki, sa Jerusalem. </div><div id="chapter28_verse2"><b><sup>2 </sup></b>Nang magkagayon si David na hari ay tumindig sa kaniyang mga paa at nagsabi:</div><div id="chapter28_verse3"><b><sup>3 </sup></b>At ang tunay na Diyos ang nagsabi sa akin, ‘Hindi ka magtatayo ng bahay para sa aking pangalan; sapagkat ikaw ay isang lalaking mandirigma, at nagbubo ka ng dugo.’ </div><div id="chapter28_verse4"><b><sup>4 </sup></b>Sa gayon ay pinili ako ni Jehova na Diyos ng Israel mula sa buong sambahayan ng aking ama upang maging hari sa Israel hanggang sa panahong walang takda; sapagkat ang Juda ang kaniyang pinili bilang lider, at sa sambahayan ni Juda, ang sambahayan ng aking ama, at sa gitna ng mga anak ng aking ama, ako ang kaniyang sinang-ayunan, upang gawin akong hari sa buong Israel; </div><div id="chapter28_verse5"><b><sup>5 </sup></b>at mula sa lahat ng aking mga anak (sapagkat binigyan ako ni Jehova ng maraming anak) ay pinili niya si Solomon na aking anak upang umupo sa trono ng paghahari ni Jehova sa Israel.</div><div id="chapter28_verse6"><b><sup>6 </sup></b>“Karagdagan pa, sinabi niya sa akin, ‘Si Solomon na iyong anak ang magtatayo ng aking bahay at ng aking mga looban; sapagkat pinili ko siya bilang aking anak, at ako ang magiging kaniyang ama. </div><div id="chapter28_verse7"><b><sup>7 </sup></b>At itatatag ko nga nang matibay ang kaniyang paghahari hanggang sa panahong walang takda kung siya ay matatag na magpapasiyang gawin ang aking mga utos at ang aking mga hudisyal na pasiya, gaya ng sa araw na ito.’ </div><div id="chapter28_verse8"><b><sup>8 </sup></b>At ngayon, sa paningin ng buong Israel, na kongregasyon ni Jehova, at sa pandinig ng ating Diyos, ingatan ninyo at saliksikin ang lahat ng utos ni Jehova na inyong Diyos, upang inyong ariin ang mabuting lupain at tiyak na maisalin iyon bilang mana sa inyong mga anak na kasunod ninyo hanggang sa panahong walang takda.</div><div id="chapter28_verse9"><b><sup>9 </sup></b>“At ikaw, Solomon na aking anak, kilalanin mo ang Diyos ng iyong ama at maglingkod ka sa kaniya nang may sakdal na puso at may nakalulugod na kaluluwa; sapagkat ang lahat ng puso ay sinasaliksik ni Jehova, <div id="page681"></div>at ang bawat hilig ng mga kaisipan ay kaniyang natatalos. Kung hahanapin mo siya, hahayaan niyang masumpungan mo siya; ngunit kung iiwan mo siya, itatakwil ka niya magpakailanman. </div><div id="chapter28_verse10"><b><sup>10 </sup></b>Tingnan mo ngayon, sapagkat si Jehova ang pumili sa iyo upang magtayo ng isang bahay bilang isang santuwaryo. Magpakalakas-loob ka at kumilos.”</div><div id="chapter28_verse11"><b><sup>11 </sup></b>At ibinigay ni David kay Solomon na kaniyang anak ang arkitektural na plano ng beranda at ng mga bahay nito at ng mga silid-imbakan nito at ng mga silid-bubungan nito at ng madidilim na pinakaloob na silid nito at ng bahay ng panakip na pampalubag-loob; </div><div id="chapter28_verse12"><b><sup>12 </sup></b>ang arkitektural na plano nga ng lahat ng bagay na napasakaniya sa pamamagitan ng pagkasi para sa mga looban ng bahay ni Jehova at para sa lahat ng silid-kainan sa buong palibot, para sa mga kayamanan ng bahay ng tunay na Diyos at para sa mga kayamanan ng mga bagay na pinabanal; </div><div id="chapter28_verse13"><b><sup>13 </sup></b>at para sa mga pangkat ng mga saserdote at ng mga Levita at para sa lahat ng gawaing paglilingkod sa bahay ni Jehova at para sa lahat ng mga kagamitan sa paglilingkod sa bahay ni Jehova; </div><div id="chapter28_verse14"><b><sup>14 </sup></b>para sa ginto ayon sa timbang, sa ginto para sa lahat ng mga kagamitan para sa iba’t ibang paglilingkod, para sa lahat ng mga kagamitang pilak ayon sa timbang, para sa lahat ng mga kagamitan para sa iba’t ibang paglilingkod; </div><div id="chapter28_verse15"><b><sup>15 </sup></b>at ang timbang para sa mga gintong kandelero at sa mga gintong lampara ng mga ito, ayon sa timbang ng iba’t ibang kandelero at ng mga lampara ng mga ito, at para sa mga pilak na kandelero ayon sa timbang para sa kandelero at sa mga lampara nito ayon sa gamit sa iba’t ibang kandelero; </div><div id="chapter28_verse16"><b><sup>16 </sup></b>at ang ginto ayon sa timbang para sa mga mesa ng magkakapatong na tinapay, para sa iba’t ibang mesa, at pilak para sa mga mesang pilak; </div><div id="chapter28_verse17"><b><sup>17 </sup></b>at ang mga tinidor at ang mga mangkok at ang mga pitsel na dalisay na ginto, at para sa maliliit na mangkok na ginto ayon sa timbang para sa iba’t ibang maliliit na mangkok, at para sa maliliit na mangkok na pilak ayon sa timbang para sa iba’t ibang maliliit na mangkok; </div><div id="chapter28_verse18"><b><sup>18 </sup></b>at para sa altar ng insenso ay dinalisay na ginto ayon sa timbang at para sa kawangis ng karo, samakatuwid ay ang mga kerubing ginto para sa pag-uunat ng kanilang mga pakpak at paglilim sa kaban ng tipan ni Jehova. </div><div id="chapter28_verse19"><b><sup>19 </sup></b>“Ibinigay niya sa akin sa sulat ang kaunawaan sa lahat ng bagay mula sa kamay ni Jehova, sa lahat nga ng gawa sa arkitektural na plano.”</div><div id="chapter28_verse20"><b><sup>20 </sup></b>At sinabi ni David kay Solomon na kaniyang anak: “Magpakalakas-loob ka at magpakatibay ka at kumilos. Huwag kang matakot ni masindak man, sapagkat ang Diyos na Jehova, na aking Diyos, ay sumasaiyo. Hindi ka niya pababayaan o iiwan man hanggang sa ang lahat ng gawaing paglilingkod sa bahay ni Jehova ay matapos. </div><div id="chapter28_verse21"><b><sup>21 </sup></b>At narito ang mga pangkat ng mga saserdote at ng mga Levita para sa lahat ng paglilingkod sa bahay ng tunay na Diyos; at kasama mo sa lahat ng gawain ang bawat isa na nagkukusa na may kadalubhasaan sa lahat ng paglilingkod, at gayundin ang mga prinsipe at ang buong bayan, para sa lahat ng iyong mga salita.”</div></div>