<div><div id="chapter12_verse1"><span class="w_ch"><b>12 </b></span>At nagsalita si Miriam at si Aaron laban kay Moises dahil sa asawang Cusita na kinuha niya, sapagkat isang asawang Cusita ang kinuha niya. </div><div id="chapter12_verse2"><b><sup>2 </sup></b>At lagi nilang sinasabi: “Sa pamamagitan lamang ba ni Moises nagsasalita si Jehova? Hindi ba sa pamamagitan din natin ay nagsasalita siya?” At nakikinig si Jehova. </div><div id="chapter12_verse3"><b><sup>3 </sup></b>At ang lalaking si Moises ay totoong pinakamaamo sa lahat ng taong nasa ibabaw ng lupa.</div><div id="chapter12_verse4"><b><sup>4 </sup></b>Kaagad namang sinabi ni Jehova kay Moises at kay Aaron at kay Miriam: “Lumabas kayo, kayong tatlo, patungo sa tolda ng kapisanan.” Kaya lumabas silang tatlo. </div><div id="chapter12_verse5"><b><sup>5 </sup></b>Pagkatapos ay bumaba si Jehova sa haliging ulap at tumayo sa pasukan ng tolda at tinawag si Aaron at si Miriam. Sa gayon ay kapuwa sila lumabas. </div><div id="chapter12_verse6"><b><sup>6 </sup></b>At sinabi niya: “Pakinggan ninyo ang aking mga salita, pakisuyo. Kung may propeta sa inyo para kay Jehova, sa pangitain ako magpapakilala sa kaniya. Sa panaginip ako magsasalita sa kaniya. </div><div id="chapter12_verse7"><b><sup>7 </sup></b>Hindi gayon sa aking lingkod na si Moises! Sa kaniya ipinagkakatiwala ang aking buong sambahayan. </div><div id="chapter12_verse8"><b><sup>8 </sup></b>Bibig sa bibig akong nagsasalita sa kaniya, sa gayon ay ipinakikita sa kaniya, at hindi sa pamamagitan ng mga bugtong; at ang kaanyuan ni Jehova ang kaniyang namamasdan. Bakit nga hindi kayo natakot na magsalita laban sa aking lingkod, laban kay Moises?”</div><div id="chapter12_verse9"><b><sup>9 </sup></b>At ang galit ni Jehova ay nag-init laban sa kanila, at yumaon siya. </div><div id="chapter12_verse10"><b><sup>10 </sup></b>At ang ulap ay lumayo mula sa ibabaw ng tolda, at, narito! si Miriam ay kinapitan ng ketong na kasimputi ng niyebe. Nang magkagayon ay bumaling si Aaron kay Miriam, at, narito! kinapitan siya ng ketong. </div><div id="chapter12_verse11"><b><sup>11 </sup></b>Kaagad na sinabi ni Aaron kay Moises: “Pagpaumanhinan mo ako, panginoon ko! Pakisuyo, huwag mong ipataw sa amin ang kasalanan na ikinilos namin nang may kamangmangan at nagawa namin! </div><div id="chapter12_verse12"><b><sup>12 </sup></b>Pakisuyo, huwag mo siyang panatilihing gaya ng isang patay, na ang kalahati ng kaniyang laman pagkalabas niya sa bahay-bata ng kaniyang ina ay agnas na!” </div><div id="chapter12_verse13"><b><sup>13 </sup></b>At dumaing si Moises kay Jehova, na sinasabi: “O Diyos, pakisuyo! Pagalingin mo siya, pakisuyo!”</div><div id="chapter12_verse14"><b><sup>14 </sup></b>Nang magkagayon ay sinabi ni Jehova kay Moises: “Kung duduraan siya ng kaniyang ama sa kaniya mismong mukha, hindi ba siya mapapahiya nang pitong araw? Ikuwarentenas siya nang pitong araw sa labas ng kampo, at pagkatapos ay tanggapin siya sa loob.” </div><div id="chapter12_verse15"><b><sup>15 </sup></b>Sa gayon ay ikinuwarentenas si Miriam sa labas ng kampo nang pitong araw, at hindi lumisan ang bayan hanggang sa tanggapin si Miriam sa loob. </div><div id="chapter12_verse16"><b><sup>16 </sup></b>At pagkatapos ay lumisan ang bayan mula sa Hazerot at nagkampo sa ilang ng Paran.</div></div>