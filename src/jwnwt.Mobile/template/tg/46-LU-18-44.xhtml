<div><div id="chapter18_verse1"><span class="w_ch"><b>18 </b></span>Nang magkagayon ay inilahad pa rin niya sa kanila ang isang ilustrasyon may kinalaman sa pangangailangan na lagi silang manalangin at huwag manghimagod, </div><div id="chapter18_verse2"><b><sup>2 </sup></b>na sinasabi: “Sa isang lunsod ay may isang hukom na walang takot sa Diyos at walang paggalang sa tao. </div><div id="chapter18_verse3"><b><sup>3 </sup></b>Ngunit may isang babaing balo sa lunsod na iyon at patuloy siyang pumaparoon sa kaniya, na sinasabi, ‘Tiyakin mong magkakamit ako ng katarungan mula sa aking kalaban sa batas.’ </div><div id="chapter18_verse4"><b><sup>4 </sup></b>Buweno, sa sandaling panahon ay ayaw niya, ngunit pagkatapos ay sinabi niya sa kaniyang sarili, ‘Bagaman hindi ako natatakot sa Diyos o gumagalang sa tao, </div><div id="chapter18_verse5"><b><sup>5 </sup></b>gayunpaman, dahil sa patuloy na panggugulo sa akin ng babaing balong ito, titiyakin kong magkamit siya ng katarungan, upang hindi na siya laging pumarito at pahirapan ako nang lubusan.’ ” </div><div id="chapter18_verse6"><b><sup>6 </sup></b>Sa gayon ay sinabi ng Panginoon: “Pakinggan ninyo kung ano ang sinabi ng hukom, bagaman di-matuwid! </div><div id="chapter18_verse7"><b><sup>7 </sup></b>Kung gayon nga, hindi ba tiyak na pangyayarihin ng Diyos na mabigyan ng katarungan ang kaniyang mga pinili na sumisigaw sa kaniya araw at gabi, bagaman mayroon siyang mahabang-pagtitiis sa kanila? </div><div id="chapter18_verse8"><b><sup>8 </sup></b>Sinasabi ko sa inyo, Pangyayarihin niya na mabilis silang mabigyan ng katarungan. Gayunpaman, kapag dumating ang Anak ng tao, talaga kayang masusumpungan niya sa lupa ang pananampalataya?”</div><div id="chapter18_verse9"><b><sup>9 </sup></b>Ngunit inilahad din niya ang ilustrasyong ito sa ilan na nagtitiwala sa kanilang sarili na sila ay matuwid at itinuturing na walang kabuluhan ang iba: </div><div id="chapter18_verse10"><b><sup>10 </sup></b>“Dalawang tao ang umahon sa templo upang manalangin, ang isa ay Pariseo at ang isa pa ay maniningil ng buwis. </div><div id="chapter18_verse11"><b><sup>11 </sup></b>Ang Pariseo ay tumayo at pinasimulang ipanalangin ang mga bagay na ito sa kaniyang sarili, ‘O Diyos, nagpapasalamat ako sa iyo na hindi ako gaya ng ibang tao, mga mangingikil, mga di-matuwid, mga mangangalunya, o maging ng maniningil ng buwis na ito. </div><div id="chapter18_verse12"><b><sup>12 </sup></b>Nag-aayuno akong makalawang ulit sa isang sanlinggo, ibinibigay ko ang ikasampu ng lahat ng bagay na aking natatamo.’ </div><div id="chapter18_verse13"><b><sup>13 </sup></b>Ngunit ang maniningil ng buwis na nakatayo sa malayo ay ayaw man <div id="page1578"></div>lamang itingala sa langit ang kaniyang mga mata, kundi patuloy na dinadagukan ang kaniyang dibdib, na sinasabi, ‘O Diyos, magmagandang-loob ka sa akin na isang makasalanan.’ </div><div id="chapter18_verse14"><b><sup>14 </sup></b>Sinasabi ko sa inyo, Ang taong ito ay bumaba patungo sa kaniyang tahanan at napatunayang higit na matuwid kaysa sa taong iyon; sapagkat ang bawat isa na nagtataas ng kaniyang sarili ay ibababa, ngunit siya na nagbababa ng kaniyang sarili ay itataas.”</div><div id="chapter18_verse15"><b><sup>15 </sup></b>At pinasimulan ding dalhin sa kaniya ng mga tao ang kanilang mga sanggol upang hipuin niya ang mga ito; ngunit sa pagkakita nito ay pinasimulan silang sawatain ng mga alagad. </div><div id="chapter18_verse16"><b><sup>16 </sup></b>Gayunman, tinawag ni Jesus ang mga sanggol, na sinasabi: “Hayaan ninyong lumapit sa akin ang mga bata, at huwag ninyo silang tangkaing pigilan. Sapagkat ang kaharian ng Diyos ay nauukol sa mga tulad nito. </div><div id="chapter18_verse17"><b><sup>17 </sup></b>Katotohanang sinasabi ko sa inyo, Ang sinumang hindi tumatanggap sa kaharian ng Diyos na tulad ng isang bata ay hindi sa anumang paraan makapapasok dito.”</div><div id="chapter18_verse18"><b><sup>18 </sup></b>At isang tagapamahala ang nagtanong sa kaniya, na sinasabi: “Mabuting Guro, ano ang gagawin ko upang ako ay magmana ng buhay na walang hanggan?” </div><div id="chapter18_verse19"><b><sup>19 </sup></b>Sinabi ni Jesus sa kaniya: “Bakit mo ako tinatawag na mabuti? Walang sinumang mabuti, maliban sa isa, ang Diyos. </div><div id="chapter18_verse20"><b><sup>20 </sup></b>Alam mo ang mga utos, ‘Huwag kang mangangalunya, Huwag kang papaslang, Huwag kang magnanakaw, Huwag kang magpapatotoo nang may kabulaanan, Parangalan mo ang iyong ama at ina.’ ” </div><div id="chapter18_verse21"><b><sup>21 </sup></b>Sa gayon ay sinabi niya: “Ang lahat ng mga ito ay tinutupad ko mula pa sa pagkabata.” </div><div id="chapter18_verse22"><b><sup>22 </sup></b>Pagkarinig nito, sinabi ni Jesus sa kaniya: “May isa pang bagay na kulang sa iyo: Ipagbili mo ang lahat ng mga bagay na taglay mo at ipamahagi mo sa mga taong dukha, at magkakaroon ka ng kayamanan sa langit; at halika maging tagasunod kita.” </div><div id="chapter18_verse23"><b><sup>23 </sup></b>Nang marinig niya ito, siya ay lubhang napighati, sapagkat napakayaman niya.</div><div id="chapter18_verse24"><b><sup>24 </sup></b>Tumingin si Jesus sa kaniya at nagsabi: “Kay hirap na bagay nga para roon sa mga may salapi ang pumasok sa kaharian ng Diyos! </div><div id="chapter18_verse25"><b><sup>25 </sup></b>Sa katunayan, mas madali pa sa isang kamelyo na makalusot sa butas ng karayom na panahi kaysa sa isang taong mayaman na makapasok sa kaharian ng Diyos.” </div><div id="chapter18_verse26"><b><sup>26 </sup></b>Yaong mga nakarinig nito ay nagsabi: “Sino nga ba ang makaliligtas?” </div><div id="chapter18_verse27"><b><sup>27 </sup></b>Sinabi niya: “Ang mga bagay na imposible sa mga tao ay posible sa Diyos.” </div><div id="chapter18_verse28"><b><sup>28 </sup></b>Ngunit sinabi ni Pedro: “Narito! Iniwan na namin ang aming sariling mga bagay at sumunod sa iyo.” </div><div id="chapter18_verse29"><b><sup>29 </sup></b>Sinabi niya sa kanila: “Katotohanang sinasabi ko sa inyo, Walang sinumang nag-iwan ng bahay o asawang babae o mga kapatid o mga magulang o mga anak alang-alang sa kaharian ng Diyos </div><div id="chapter18_verse30"><b><sup>30 </sup></b>ang hindi sa anumang paraan tatanggap ng lalong marami pa sa yugtong ito ng panahon, at sa darating na sistema ng mga bagay ay ng buhay na walang hanggan.”</div><div id="chapter18_verse31"><b><sup>31 </sup></b>Sa gayon ay ibinukod niya ang labindalawa at sinabi sa kanila: “Narito! Paahon tayo sa Jerusalem, at ang lahat ng mga bagay na nakasulat sa pamamagitan ng mga propeta may kinalaman sa Anak ng tao ay malulubos. </div><div id="chapter18_verse32"><b><sup>32 </sup></b>Bilang halimbawa, siya ay ibibigay sa mga tao ng mga bansa at gagawing katatawanan <div id="page1579"></div>at pakikitunguhan nang walang pakundangan at duduraan; </div><div id="chapter18_verse33"><b><sup>33 </sup></b>at pagkahagupit sa kaniya ay papatayin nila siya, ngunit sa ikatlong araw ay babangon siya.” </div><div id="chapter18_verse34"><b><sup>34 </sup></b>Gayunman, hindi nila nakuha ang kahulugan ng alinman sa mga bagay na ito; kundi ang pananalitang ito ay lingid sa kanila, at hindi nila nalalaman ang mga bagay na sinabi.</div><div id="chapter18_verse35"><b><sup>35 </sup></b>At habang papalapit siya sa Jerico ay may isang lalaking bulag na nakaupo sa tabi ng daan at namamalimos. </div><div id="chapter18_verse36"><b><sup>36 </sup></b>Dahil may narinig siyang pulutong na dumaraan ay nagsimula siyang magtanong kung ano ang kahulugan nito. </div><div id="chapter18_verse37"><b><sup>37 </sup></b>Sinabi nila sa kaniya: “Dumaraan si Jesus na Nazareno!” </div><div id="chapter18_verse38"><b><sup>38 </sup></b>Sa gayon ay sumigaw siya, na sinasabi: “Jesus, Anak ni David, maawa ka sa akin!” </div><div id="chapter18_verse39"><b><sup>39 </sup></b>At pinasimulan siyang pagsabihan niyaong mga nauuna na tumahimik siya, ngunit lalo pa siyang patuloy na sumisigaw: “Anak ni David, maawa ka sa akin.” </div><div id="chapter18_verse40"><b><sup>40 </sup></b>Nang magkagayon ay huminto si Jesus at iniutos na dalhin sa kaniya ang lalaki. Nang makalapit na siya, tinanong siya ni Jesus: </div><div id="chapter18_verse41"><b><sup>41 </sup></b>“Ano ang nais mong gawin ko para sa iyo?” Sinabi niya: “Panginoon, panumbalikin mo ang aking paningin.” </div><div id="chapter18_verse42"><b><sup>42 </sup></b>Kaya sinabi ni Jesus sa kaniya: “Manumbalik ang iyong paningin; pinagaling ka ng iyong pananampalataya.” </div><div id="chapter18_verse43"><b><sup>43 </sup></b>At kaagad na nanumbalik ang kaniyang paningin, at siya ay nagsimulang sumunod sa kaniya, na niluluwalhati ang Diyos. Gayundin, ang lahat ng mga tao, sa pagkakita nito, ay nagbigay ng papuri sa Diyos.</div></div>