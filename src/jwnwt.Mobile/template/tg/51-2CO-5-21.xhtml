<div><div id="chapter5_verse1"><span class="w_ch"><b>5 </b></span>Sapagkat alam natin na kung ang ating makalupang bahay, ang toldang ito, ay masisira, magkakaroon tayo ng isang gusali mula sa Diyos, isang bahay na hindi ginawa ng mga kamay, walang hanggan sa langit. </div><div id="chapter5_verse2"><b><sup>2 </sup></b>Sapagkat sa tinatahanang bahay na ito ay dumaraing nga tayo, na marubdob na ninanasang ibihis yaong para sa atin mula sa langit, </div><div id="chapter5_verse3"><b><sup>3 </sup></b>upang matapos nga itong maibihis ay hindi tayo masumpungang hubad. </div><div id="chapter5_verse4"><b><sup>4 </sup></b>Sa katunayan, tayo na nasa toldang ito ay dumaraing, na nabibigatan; sapagkat nais natin, hindi ang hubarin ito, kundi ibihis yaong isa, upang yaong mortal ay malulon ng buhay. </div><div id="chapter5_verse5"><b><sup>5 </sup></b>Ngayon siya na gumawa sa atin ukol sa mismong bagay na ito ay ang Diyos, na nagbigay sa atin ng palatandaan niyaong darating, samakatuwid nga, ang espiritu.</div><div id="chapter5_verse6"><b><sup>6 </sup></b>Kaya nga lagi kaming may lakas ng loob at nalalaman namin na, habang nananahanan kami sa katawan, wala kami sa harap ng Panginoon, </div><div id="chapter5_verse7"><b><sup>7 </sup></b>sapagkat lumalakad kami sa pamamagitan ng pananampalataya, hindi sa pamamagitan ng paningin. </div><div id="chapter5_verse8"><b><sup>8 </sup></b>Ngunit kami ay may lakas ng loob at lubos na nalulugod na sa halip ay maging wala sa katawan at manahanang kasama ng Panginoon. </div><div id="chapter5_verse9"><b><sup>9 </sup></b>Kaya ginagawa rin naming aming tunguhin na, nananahan <div id="page1745"></div>mang kasama niya o wala sa harap niya, kami ay maging kaayaaya sa kaniya. </div><div id="chapter5_verse10"><b><sup>10 </sup></b>Sapagkat tayong lahat ay dapat na mahayag sa harap ng luklukan ng paghatol ng Kristo, upang makamit ng bawat isa ang kaniyang gantimpala para sa mga bagay na ginawa sa pamamagitan ng katawan, ayon sa mga bagay na isinagawa niya, ito man ay mabuti o buktot.</div><div id="chapter5_verse11"><b><sup>11 </sup></b>Kaya nga, yamang nalalaman ang pagkatakot sa Panginoon, patuloy kaming nanghihikayat sa mga tao, ngunit nahayag na kami sa Diyos. Gayunman, umaasa ako na nahayag na rin kami sa inyong mga budhi. </div><div id="chapter5_verse12"><b><sup>12 </sup></b>Hindi namin muling inirerekomenda sa inyo ang aming sarili, kundi binibigyan namin kayo ng pangganyak upang maghambog may kaugnayan sa amin, upang magkaroon kayo ng maisasagot doon sa mga naghahambog dahil sa panlabas na kaanyuan ngunit hindi dahil sa puso. </div><div id="chapter5_verse13"><b><sup>13 </sup></b>Sapagkat kung nasisiraan kami ng aming isip, ito ay para sa Diyos; kung matino ang aming pag-iisip, ito ay para sa inyo. </div><div id="chapter5_verse14"><b><sup>14 </sup></b>Sapagkat ang pag-ibig na taglay ng Kristo ang nag-uudyok sa amin, sapagkat ito ang aming inihahatol, na ang isang tao ay namatay para sa lahat; kaya nga, ang lahat ay namatay; </div><div id="chapter5_verse15"><b><sup>15 </sup></b>at namatay siya para sa lahat upang yaong mga nabubuhay ay huwag nang mabuhay pa para sa kanilang sarili, kundi para sa kaniya na namatay para sa kanila at ibinangon.</div><div id="chapter5_verse16"><b><sup>16 </sup></b>Dahil dito mula ngayon ay hindi na namin kilala ang sinumang tao ayon sa laman. Kung nakilala man namin si Kristo ayon sa laman, tiyak na hindi na namin siya kilala ngayon nang gayon. </div><div id="chapter5_verse17"><b><sup>17 </sup></b>Dahil dito kung ang sinuman ay kaisa ni Kristo, siya ay isang bagong nilalang; ang mga lumang bagay ay lumipas na, narito! mga bagong bagay ang umiral. </div><div id="chapter5_verse18"><b><sup>18 </sup></b>Ngunit ang lahat ng bagay ay mula sa Diyos, na ipinagkasundo kami sa kaniyang sarili sa pamamagitan ni Kristo at nagbigay sa amin ng ministeryo ng pakikipagkasundo, </div><div id="chapter5_verse19"><b><sup>19 </sup></b>samakatuwid nga, na sa pamamagitan ni Kristo ay ipinakikipagkasundo ng Diyos ang isang sanlibutan sa kaniyang sarili, na hindi ibinibilang sa kanila ang kanilang mga pagkakamali, at ipinagkatiwala niya sa amin ang salita ng pakikipagkasundo.</div><div id="chapter5_verse20"><b><sup>20 </sup></b>Kami samakatuwid ay mga embahador na humahalili para kay Kristo, na para bang ang Diyos ay namamanhik sa pamamagitan namin. Bilang mga kahalili para kay Kristo ay nagsusumamo kami: “Makipagkasundo kayo sa Diyos.” </div><div id="chapter5_verse21"><b><sup>21 </sup></b>Ang isa na hindi nakakilala ng kasalanan ay ginawa niyang kasalanan para sa atin, upang kami ay maging katuwiran ng Diyos sa pamamagitan niya.</div></div>