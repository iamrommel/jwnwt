<div><div id="chapter9_verse1"><span class="w_ch"><b>9 </b></span>Hindi ba ako malaya? Hindi ba ako apostol? Hindi ko ba nakita si Jesus na ating Panginoon? Hindi ba kayo ang gawa ko sa Panginoon? </div><div id="chapter9_verse2"><b><sup>2 </sup></b>Kung hindi ako apostol sa iba, tiyak ngang gayon ako sa inyo, sapagkat kayo ang tatak na nagpapatibay sa aking pagka-apostol may kaugnayan sa Panginoon.</div><div id="chapter9_verse3"><b><sup>3 </sup></b>Ang pagtatanggol ko sa harap niyaong mga sumusuri sa akin ay gaya ng sumusunod: </div><div id="chapter9_verse4"><b><sup>4 </sup></b>May awtoridad tayong kumain at uminom, hindi ba? </div><div id="chapter9_verse5"><b><sup>5 </sup></b>May awtoridad tayong magsama ng isang kapatid na babae bilang asawa, gaya nga ng iba pa sa mga apostol at ng mga kapatid ng Panginoon at ni Cefas, hindi ba? </div><div id="chapter9_verse6"><b><sup>6 </sup></b>O si Bernabe lamang ba at ako ang walang awtoridad na umiwas sa sekular na gawain? </div><div id="chapter9_verse7"><b><sup>7 </sup></b>Sino nga ang kailanma’y naglilingkod bilang isang kawal sa kaniyang sariling gastos? Sino ang nagtatanim ng ubasan at hindi kumakain ng bunga nito? O sino ang nagpapastol sa kawan at hindi kumakain ng ilang bahagi ng gatas ng kawan?</div><div id="chapter9_verse8"><b><sup>8 </sup></b>Sinasalita ko ba ang mga bagay na ito ayon sa mga pamantayan ng tao? O hindi ba sinasabi rin ng Kautusan ang mga bagay na ito? </div><div id="chapter9_verse9"><b><sup>9 </sup></b>Sapagkat sa kautusan ni Moises ay nakasulat: “Huwag mong bubusalan ang toro kapag ito ay gumigiik ng butil.” Mga toro ba ang pinagmamalasakitan ng Diyos? </div><div id="chapter9_verse10"><b><sup>10 </sup></b>O talaga bang para sa ating kapakanan kaya sinasabi niya iyon? Tunay ngang nakasulat iyon para sa ating kapakanan, sapagkat ang taong nag-aararo ay dapat na mag-araro na may pag-asa at ang taong gumigiik ay dapat na gumawa nito sa pag-asang maging kabahagi.</div><div id="chapter9_verse11"><b><sup>11 </sup></b>Kung naghasik kami sa inyo ng mga espirituwal na bagay, malaking bagay ba kung mag-aani kami ng mga bagay na para sa laman mula sa inyo? </div><div id="chapter9_verse12"><b><sup>12 </sup></b>Kung ang ibang mga tao ay nakikibahagi sa awtoridad na ito sa inyo, hindi ba lalong higit kami? Gayunpaman, hindi namin ginamit ang awtoridad na ito, kundi tinitiis namin ang lahat ng bagay, upang huwag kaming magbigay ng anumang balakid sa mabuting balita tungkol sa Kristo. </div><div id="chapter9_verse13"><b><sup>13 </sup></b>Hindi ba ninyo alam na ang mga lalaking gumaganap ng mga sagradong tungkulin ay kumakain ng mga bagay na ukol sa templo, at yaong mga palagiang naglilingkod sa altar ay may bahagi para sa kanilang sarili sa altar? </div><div id="chapter9_verse14"><b><sup>14 </sup></b>Sa ganito ring paraan, ipinag-utos ng Panginoon na yaong mga naghahayag ng mabuting balita ay mabuhay sa pamamagitan ng mabuting balita.</div><div id="chapter9_verse15"><b><sup>15 </sup></b>Ngunit hindi ko ginamit ang kahit isa man sa mga paglalaang ito. Ang totoo, hindi ko isinulat ang mga bagay na ito upang magkagayon sa akin, sapagkat mas mainam pa sa akin ang mamatay kaysa—walang taong magpapawalang-saysay sa aking dahilan upang maghambog! </div><div id="chapter9_verse16"><b><sup>16 </sup></b>Ngayon, kung ipinapahayag ko ang mabuting balita, hindi dahilan iyon upang maghambog ako, sapagkat ang pangangailangan ay iniatang sa akin. Tunay nga, sa aba ko kung hindi ko ipinahayag ang mabuting balita! </div><div id="chapter9_verse17"><b><sup>17 </sup></b>Kung isinasagawa ko ito nang maluwag sa kalooban, mayroon akong gantimpala; ngunit kung ginagawa ko ito nang laban sa aking kalooban, mayroon pa rin akong pagiging katiwala na iniatas sa akin. </div><div id="chapter9_verse18"><b><sup>18 </sup></b>Ano nga ang aking gantimpala? Na habang ipinahahayag ang mabuting balita ay mailaan ko ang mabuting balita nang walang bayad, upang hindi ko maabuso ang aking awtoridad sa mabuting balita.</div><div id="chapter9_verse19"><b><sup>19 </sup></b>Sapagkat, bagaman malaya ako mula sa lahat ng tao, nagpaalipin ako sa lahat, upang matamo ko ang pinakamaraming tao. </div><div id="chapter9_verse20"><b><sup>20 </sup></b>Kung kaya sa mga Judio, ako ay naging gaya ng Judio, upang matamo ko ang mga Judio; doon sa mga nasa <div id="page1728"></div>ilalim ng kautusan, ako ay naging gaya ng nasa ilalim ng kautusan, bagaman ako mismo ay wala sa ilalim ng kautusan, upang matamo ko yaong mga nasa ilalim ng kautusan. </div><div id="chapter9_verse21"><b><sup>21 </sup></b>Doon sa mga walang kautusan, ako ay naging gaya ng walang kautusan, bagaman hindi ako walang kautusan sa Diyos kundi nasa ilalim ng kautusan kay Kristo, upang matamo ko yaong mga walang kautusan. </div><div id="chapter9_verse22"><b><sup>22 </sup></b>Sa mahihina, ako ay naging mahina, upang matamo ko ang mahihina. Ako ay naging lahat ng bagay sa lahat ng uri ng tao, upang sa anumang paraan ay mailigtas ko ang ilan. </div><div id="chapter9_verse23"><b><sup>23 </sup></b>Ngunit ginagawa ko ang lahat ng bagay alang-alang sa mabuting balita, upang maging tagapamahagi ako nito sa iba.</div><div id="chapter9_verse24"><b><sup>24 </sup></b>Hindi ba ninyo alam na ang mga mananakbo sa isang takbuhan ay tumatakbong lahat, ngunit isa lamang ang tumatanggap ng gantimpala? Tumakbo kayo sa paraang makakamit ninyo ito. </div><div id="chapter9_verse25"><b><sup>25 </sup></b>Bukod diyan, ang bawat tao na nakikibahagi sa isang paligsahan ay nagpipigil ng sarili sa lahat ng bagay. Ngayon sila, sabihin pa, ay gumagawa nito upang tumanggap sila ng isang koronang nasisira, ngunit tayo naman ay ng isa na walang kasiraan. </div><div id="chapter9_verse26"><b><sup>26 </sup></b>Kaya nga, ang paraan ng aking pagtakbo ay hindi walang katiyakan; ang paraan ng aking pagsuntok ay hindi upang sumuntok sa hangin; </div><div id="chapter9_verse27"><b><sup>27 </sup></b>kundi binubugbog ko ang aking katawan at ginagawa itong alipin, upang, pagkatapos kong mangaral sa iba, ako naman ay hindi itakwil sa paanuman.</div></div>