<div>
  <div id="chapter35_verse1">
    <span class="w_ch">
      <b>35 </b>
    </span>Sa kalaunan ay tinipon ni Moises ang buong kapulungan ng mga anak ni Israel at sinabi sa kanila: “Ito ang mga salita na iniutos ni Jehova, upang isagawa ang mga ito: </div>
  <div id="chapter35_verse2">
    <b>
      <sup>2 </sup>
    </b>Anim na araw na maisasagawa ang gawain, ngunit sa ikapitong araw ay magiging banal sa inyo, isang sabbath ng lubusang kapahingahan ukol kay Jehova. Ang sinumang magsasagawa ng gawain sa araw na iyon ay papatayin. </div>
  <div id="chapter35_verse3">
    <b>
      <sup>3 </sup>
    </b>Huwag kayong magpapaningas ng apoy saanman sa inyong mga tahanang dako sa araw ng sabbath.”</div>
  <div id="chapter35_verse4">
    <b>
      <sup>4 </sup>
    </b>At sinabi ni Moises sa buong kapulungan ng mga anak ni Israel: “Ito ang salita na iniutos ni Jehova, na nagsasabi, </div>
  <div id="chapter35_verse5">
    <b>
      <sup>5 </sup>
    </b>‘Mula sa inyo ay lumikom kayo ng abuloy para kay Jehova. Dalhin iyon ng bawat isa na nagkukusang-loob bilang abuloy kay Jehova, samakatuwid ay ginto at pilak at tanso </div>
  <div id="chapter35_verse6">
    <b>
      <sup>6 </sup>
    </b>at sinulid na asul at lanang tinina sa mamula-mulang purpura at sinulid na iskarlatang kokus at mainam na lino at balahibo ng kambing </div>
  <div id="chapter35_verse7">
    <b>
      <sup>7 </sup>
    </b>at mga balat ng barakong tupa na tinina sa pula at mga balat ng poka at kahoy ng akasya </div>
  <div id="chapter35_verse8">
    <b>
      <sup>8 </sup>
    </b>at langis para sa ilawan at langis ng balsamo para sa langis na pamahid at para sa mabangong insenso </div>
  <div id="chapter35_verse9">
    <b>
      <sup>9 </sup>
    </b>at mga batong onix at mga batong pangkalupkop para sa epod at para sa pektoral.</div>
  <div id="chapter35_verse10">
    <b>
      <sup>10 </sup>
    </b>“‘At pumarito ang lahat ng may pusong marunong sa inyo at gawin nila ang lahat ng iniutos ni Jehova, </div>
  <div id="chapter35_verse11">
    <b>
      <sup>11 </sup>
    </b>samakatuwid ay ang tabernakulo kasama ang tolda nito at ang pantakip nito, ang mga pangawit nito at ang mga hamba nito, ang mga barakilan nito, ang mga haligi nito at ang may-ukit na mga tuntungan nito; </div>
  <div id="chapter35_verse12">
    <b>
      <sup>12 </sup>
    </b>ang Kaban at ang mga pingga nito, ang takip at ang kurtina ng pantabing; </div>
  <div id="chapter35_verse13">
    <b>
      <sup>13 </sup>
    </b>ang mesa at ang mga pingga nito at ang lahat ng mga kagamitan nito at ang tinapay na pantanghal; </div>
  <div id="chapter35_verse14">
    <b>
      <sup>14 </sup>
    </b>at ang kandelero na pinakailawan at ang mga kagamitan nito at ang mga lampara nito at ang langis para sa ilawan; </div>
  <div id="chapter35_verse15">
    <b>
      <sup>15 </sup>
    </b>at ang altar ng insenso at ang mga pingga nito; at ang langis na pamahid at ang mabangong insenso; at ang pantabing ng pasukan para sa pasukan ng tabernakulo; </div>
  <div id="chapter35_verse16">
    <b>
      <sup>16 </sup>
    </b>ang altar ng handog na sinusunog at ang parilyang tanso na para roon, ang mga pingga nito at ang lahat ng mga kagamitan nito; ang hugasan at ang patungan nito; </div>
  <div id="chapter35_verse17">
    <b>
      <sup>17 </sup>
    </b>ang mga tabing ng looban, ang mga haligi nito at ang may-ukit na mga tuntungan nito; at ang pantabing ng pintuang-daan ng looban; </div>
  <div id="chapter35_verse18">
    <b>
      <sup>18 </sup>
    </b>ang mga pantoldang tulos ng tabernakulo at ang mga pantoldang tulos ng looban at ang mga panali ng mga iyon; </div>
  <div id="chapter35_verse19">
    <b>
      <sup>19 </sup>
    </b>ang mga kasuutan na yari sa gawang hinabi para sa paglilingkod sa santuwaryo, ang mga banal na kasuutan para kay Aaron na saserdote at ang mga kasuutan ng kaniyang mga anak para sa paglilingkod bilang mga saserdote.’”</div>
  <div id="chapter35_verse20">
    <b>
      <sup>20 </sup>
    </b>Sa gayon ay lumabas ang buong kapulungan ng mga anak ni Israel mula sa harap ni Moises. </div>
  <div id="chapter35_verse21">
    <b>
      <sup>21 </sup>
    </b>Pagkatapos ay lumapit sila, ang bawat isang naudyukan ng kaniyang puso, at nagdala sila, ang bawat isang napakilos ng kaniyang espiritu, ng abuloy kay Jehova para sa paggawa ng tolda ng kapisanan at para sa lahat ng paglilingkod dito at para sa mga banal na kasuutan. </div>
  <div id="chapter35_verse22">
    <b>
      <sup>22 </sup>
    </b>At sila ay nagdatingan, ang mga lalaki kasama ang mga babae, ang bawat isa na may pusong nagkukusang-loob. Sila ay nagdala ng mga alpiler at mga hikaw at mga singsing at mga palamuting pambabae, ng lahat ng uri ng mga kagamitang ginto, samakatuwid ay ang lahat ng naghandog ng gintong handog na ikinakaway ukol kay Jehova. </div>
  <div id="chapter35_verse23">
    <b>
      <sup>23 </sup>
    </b>At lahat niyaong may sinulid na asul at lanang tinina sa mamula-mulang purpura at sinulid na iskarlatang kokus at mainam na lino at balahibo ng kambing at mga balat ng barakong tupa na tinina sa pula at mga balat ng poka, ay nagdala ng mga iyon. </div>
  <div id="chapter35_verse24">
    <b>
      <sup>24 </sup>
    </b>Ang lahat niyaong nag-abuloy ng abuloy na pilak at tanso ay nagdala ng abuloy kay Jehova, at lahat niyaong may kahoy ng akasya para sa lahat ng gawaing paglilingkod ay nagdala niyaon.</div>
  <div id="chapter35_verse25">
    <b>
      <sup>25 </sup>
    </b>At ang lahat ng mga babae na may pusong marunong ay nag-ikid sa pamamagitan ng kanilang mga kamay, at patuloy nilang dinadala bilang estambre ang sinulid na asul at ang lanang tinina sa mamula-mulang purpura, ang sinulid na iskarlatang kokus at ang mainam na lino. </div>
  <div id="chapter35_verse26">
    <b>
      <sup>26 </sup>
    </b>At ang lahat ng mga babae na naudyukan ng kanilang mga puso taglay ang karunungan ay nag-ikid ng balahibo ng kambing.</div>
  <div id="chapter35_verse27">
    <b>
      <sup>27 </sup>
    </b>At ang mga pinuno ay nagdala ng mga batong onix at ng mga batong pangkalupkop para sa epod at sa pektoral, </div>
  <div id="chapter35_verse28">
    <b>
      <sup>28 </sup>
    </b>at ng langis ng balsamo at ng langis para sa ilawan at para sa langis <div id="page153"></div>na pamahid at para sa mabangong insenso. </div>
  <div id="chapter35_verse29">
    <b>
      <sup>29 </sup>
    </b>Gayon ang ginawa ng lahat ng lalaki at babae na napakilos ng kanilang mga puso na magdala ng anumang bagay para sa lahat ng gawain na iniutos ni Jehova na gawin sa pamamagitan ni Moises; ang mga anak ni Israel ay nagdala ng kusang-loob na handog kay Jehova.</div>
  <div id="chapter35_verse30">
    <b>
      <sup>30 </sup>
    </b>Pagkatapos ay sinabi ni Moises sa mga anak ni Israel: “Tingnan ninyo, tinawag ni Jehova sa pangalan si Bezalel na anak ni Uri na anak ni Hur mula sa tribo ni Juda. </div>
  <div id="chapter35_verse31">
    <b>
      <sup>31 </sup>
    </b>At pinuspos niya siya ng espiritu ng Diyos sa karunungan, sa unawa at sa kaalaman at sa bawat uri ng kasanayan sa paggawa </div>
  <div id="chapter35_verse32">
    <b>
      <sup>32 </sup>
    </b>at sa pagdidisenyo ng mga kagamitan, sa paggawa sa ginto at pilak at tanso, </div>
  <div id="chapter35_verse33">
    <b>
      <sup>33 </sup>
    </b>at sa paggawa sa mga batong pangkalupkop at sa paggawa sa kahoy upang gumawa ng lahat ng uri ng kasangkapang mahusay ang pagkagawa. </div>
  <div id="chapter35_verse34">
    <b>
      <sup>34 </sup>
    </b>At inilagay niya iyon sa kaniyang puso upang siya ay makapagturo, siya at si Oholiab na anak ni Ahisamac mula sa tribo ni Dan. </div>
  <div id="chapter35_verse35">
    <b>
      <sup>35 </sup>
    </b>Pinuspos niya sila ng karunungan ng puso upang gawin ang lahat ng gawain ng bihasang manggagawa at ng burdador at ng manghahabi sa sinulid na asul at lanang tinina sa mamula-mulang purpura, sa sinulid na iskarlatang kokus at mainam na lino, at ng manggagawa sa habihan, mga lalaking gumagawa ng lahat ng uri ng gawain at nagdidisenyo ng mga kagamitan.</div>
</div>