<div>
  <p class="w_biblebookname">Job</p>
  <p class="sl">
    <a id="chapter37"></a>
    <a id="chapter37_verse1"></a>
    <span class="w_ch">
      <b>37 </b>
    </span>“Dahil nga rito ay nagsisimulang manginig ang aking puso,</p>
  <p class="sz">At iyon ay lumulukso mula sa kinaroroonan nito.</p>
  <p class="sl">
    <a id="chapter37_verse2"></a>
    <b>
      <sup>2 </sup>
    </b>Makinig kayong mabuti sa dagundong ng kaniyang tinig,</p>
  <p class="sz">At sa ungol na lumalabas sa kaniyang bibig.</p>
  <p class="sl">
    <a id="chapter37_verse3"></a>
    <b>
      <sup>3 </sup>
    </b>Sa silong ng buong langit ay pinawawalan niya ito,</p>
  <p class="sz">At ang kaniyang kidlat ay hanggang sa mga dulo ng lupa.</p>
  <p class="sl">
    <a id="chapter37_verse4"></a>
    <b>
      <sup>4 </sup>
    </b>Kasunod nito ay may ugong na dumadagundong;</p>
  <p class="sz">Pinakukulog niya ang ugong ng kaniyang kadakilaan,</p>
  <p class="sz">At hindi niya pinipigilan ang mga iyon kapag naririnig ang kaniyang tinig.</p>
  <p class="sl">
    <a id="page845"></a>
    <a id="chapter37_verse5"></a>
    <b>
      <sup>5 </sup>
    </b>Pinakukulog ng Diyos ang kaniyang tinig sa kamangha-manghang paraan,</p>
  <p class="sz">Gumagawa ng mga dakilang bagay na hindi natin matatalastas.</p>
  <p class="sl">
    <a id="chapter37_verse6"></a>
    <b>
      <sup>6 </sup>
    </b>Sapagkat sa niyebe ay sinasabi niya, ‘Lumagpak ka sa lupa,’</p>
  <p class="sz">At sa buhos ng ulan, sa buhos nga ng kaniyang malalakas na ulan.</p>
  <p class="sl">
    <a id="chapter37_verse7"></a>
    <b>
      <sup>7 </sup>
    </b>Ang kamay ng bawat makalupang tao ay tinatatakan niya</p>
  <p class="sz">Upang malaman ng bawat taong mortal ang kaniyang gawa.</p>
  <p class="sl">
    <a id="chapter37_verse8"></a>
    <b>
      <sup>8 </sup>
    </b>At dumarating ang mabangis na hayop sa pagtambang,</p>
  <p class="sz">At tumatahan ito sa mga taguang dako nito.</p>
  <p class="sl">
    <a id="chapter37_verse9"></a>
    <b>
      <sup>9 </sup>
    </b>Dumarating ang bagyong hangin mula sa loobang silid</p>
  <p class="sz">At ang lamig mula sa mga hanging hilaga.</p>
  <p class="sl">
    <a id="chapter37_verse10"></a>
    <b>
      <sup>10 </sup>
    </b>Sa pamamagitan ng hininga ng Diyos ay ibinibigay ang yelo</p>
  <p class="sz">At ang lawak ng tubig ay napipigilan.</p>
  <p class="sl">
    <a id="chapter37_verse11"></a>
    <b>
      <sup>11 </sup>
    </b>Oo, pinabibigatan niya ng halumigmig ang ulap,</p>
  <p class="sz">Pinangangalat ng kaniyang liwanag ang kaulapan,</p>
  <p class="sl">
    <a id="chapter37_verse12"></a>
    <b>
      <sup>12 </sup>
    </b>At ipinipihit iyon sa palibot kapag inuugitan niya sa kanilang pagkilos</p>
  <p class="sz">Saanman niya utusan ang mga iyon sa ibabaw ng mabungang lupain ng lupa.</p>
  <p class="sl">
    <a id="chapter37_verse13"></a>
    <b>
      <sup>13 </sup>
    </b>Maging ukol sa pamalo o ukol sa kaniyang lupain</p>
  <p class="sz">O ukol sa maibiging-kabaitan, pinapangyayari niyang iyon ay magkabisa.</p>
  <p class="sl">
    <a id="chapter37_verse14"></a>
    <b>
      <sup>14 </sup>
    </b>Dinggin mo ito, O Job;</p>
  <p class="sz">Tumigil ka at magbigay-pansin ka sa mga kamangha-manghang gawa ng Diyos.</p>
  <p class="sl">
    <a id="chapter37_verse15"></a>
    <b>
      <sup>15 </sup>
    </b>Alam mo ba kung kailan itinalaga ng Diyos ang mga iyon,</p>
  <p class="sz">At kung kailan niya pinasikat ang liwanag ng kaniyang ulap?</p>
  <p class="sl">
    <a id="chapter37_verse16"></a>
    <b>
      <sup>16 </sup>
    </b>Alam mo ba ang tungkol sa pagkakabitin ng ulap,</p>
  <p class="sz">Ang mga kamangha-manghang gawa ng Isa na sakdal sa kaalaman?</p>
  <p class="sl">
    <a id="chapter37_verse17"></a>
    <b>
      <sup>17 </sup>
    </b>Kung paanong ang iyong mga kasuutan ay mainit</p>
  <p class="sz">Kapag ang lupa ay kakikitaan ng katahimikan mula sa timog?</p>
  <p class="sl">
    <a id="chapter37_verse18"></a>
    <b>
      <sup>18 </sup>
    </b>Mapupukpok mo bang kasama niya ang kalangitan</p>
  <p class="sz">Na sintigas ng salaming binubo?</p>
  <p class="sl">
    <a id="chapter37_verse19"></a>
    <b>
      <sup>19 </sup>
    </b>Ipaalam mo sa amin kung ano ang dapat naming sabihin sa kaniya;</p>
  <p class="sz">Hindi kami makapag-ayos ng mga salita dahil sa kadiliman.</p>
  <p class="sl">
    <a id="chapter37_verse20"></a>
    <b>
      <sup>20 </sup>
    </b>Dapat bang saysayin sa kaniya na ako ay magsasalita?</p>
  <p class="sz">O may tao bang nagsabi anupat iyon ay ipatatalastas?</p>
  <p class="sl">
    <a id="chapter37_verse21"></a>
    <b>
      <sup>21 </sup>
    </b>At ngayon ay talagang hindi nila nakikita ang liwanag;</p>
  <p class="sz">Iyon ay maningning sa kalangitan,</p>
  <p class="sz">Kapag may hanging dumaan at nilinis nito ang mga iyon.</p>
  <p class="sl">
    <a id="chapter37_verse22"></a>
    <b>
      <sup>22 </sup>
    </b>Mula sa hilaga ay nanggagaling ang ginintuang karilagan.</p>
  <p class="sz">Sa Diyos ang karingalan ay kakila-kilabot.</p>
  <p class="sl">
    <a id="chapter37_verse23"></a>
    <b>
      <sup>23 </sup>
    </b>Kung tungkol sa Makapangyarihan-sa-lahat, hindi <a id="page846"></a>pa natin siya nasasaliksik;</p>
  <p class="sz">Siya ay dakila sa kapangyarihan,</p>
  <p class="sz">At ang katarungan at ang saganang katuwiran ay hindi niya mamaliitin.</p>
  <p class="sl">
    <a id="chapter37_verse24"></a>
    <b>
      <sup>24 </sup>
    </b>Kaya nga katakutan nawa siya ng mga tao.</p>
  <p class="sz">Hindi niya pinahahalagahan ang sinumang marunong ayon sa kanilang sariling puso.”</p>
</div>