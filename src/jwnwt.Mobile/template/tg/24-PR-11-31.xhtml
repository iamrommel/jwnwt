<div><div id="chapter11_verse1"><span class="w_ch"><b>11 </b></span>Ang madayang pares ng timbangan ay karima-rimarim kay Jehova, ngunit ang hustong batong-panimbang ay kalugud-lugod sa kaniya.</div><div id="chapter11_verse2"><b><sup>2 </sup></b>Dumating ba ang kapangahasan? Kung gayon ay darating ang kasiraang-puri; ngunit ang karunungan ay nasa mga mahinhin.</div><div id="chapter11_verse3"><b><sup>3 </sup></b>Ang katapatan ng mga matuwid ang pumapatnubay sa kanila, ngunit ang pagpilipit ng mga nakikitungo nang may kataksilan ang mananamsam sa kanila.</div><div id="chapter11_verse4"><b><sup>4 </sup></b>Ang mahahalagang pag-aari ay hindi mapakikinabangan sa araw ng poot, ngunit katuwiran ang magliligtas mula sa kamatayan.</div><div id="chapter11_verse5"><b><sup>5 </sup></b>Ang katuwiran ng walang kapintasan ang magtutuwid ng kaniyang lakad, ngunit sa kaniyang sariling kabalakyutan ay mabubuwal ang balakyot. </div><div id="chapter11_verse6"><b><sup>6 </sup></b>Ang katuwiran ng mga matapat ang magliligtas sa kanila, ngunit dahil sa kanilang paghahangad ay mahuhuli yaong mga nakikitungo nang may kataksilan.</div><div id="chapter11_verse7"><b><sup>7 </sup></b>Kapag namatay ang taong balakyot, ang kaniyang pag-asa ay naglalaho; at maging ang pag-asam na salig sa kapangyarihan ay naglaho.</div><div id="chapter11_verse8"><b><sup>8 </sup></b>Ang matuwid ang siyang inililigtas mula sa kabagabagan, at ang balakyot ay pumapasok na kahalili niya.</div><div id="chapter11_verse9"><b><sup>9 </sup></b>Sa pamamagitan ng kaniyang bibig ay ipinapahamak ng apostata ang kaniyang kapuwa, ngunit sa pamamagitan ng kaalaman ay naliligtas ang mga matuwid.</div><div id="chapter11_verse10"><b><sup>10 </sup></b>Dahil sa kabutihan ng mga matuwid ay lubhang nagagalak ang bayan, ngunit kapag namamatay ang mga balakyot ay may hiyaw ng kagalakan.</div><div id="chapter11_verse11"><b><sup>11 </sup></b>Dahil sa pagpapala ng mga matuwid ay naitataas ang bayan, ngunit dahil sa bibig ng mga balakyot ay nagigiba ito.</div><div id="chapter11_verse12"><b><sup>12 </sup></b>Siyang kapos ang puso ay humahamak sa kaniyang kapuwa, ngunit ang taong may malawak na kaunawaan ang siyang nananatiling tahimik.</div><div id="chapter11_verse13"><b><sup>13 </sup></b>Ang gumagala bilang maninirang-puri ay nagbubunyag ng lihim na usapan, ngunit ang may tapat na espiritu ay nagtatakip ng isang bagay.</div><div id="chapter11_verse14"><b><sup>14 </sup></b>Kung walang mahusay na patnubay, ang bayan ay bumabagsak; ngunit may kaligtasan sa karamihan ng mga tagapayo.</div><div id="chapter11_verse15"><b><sup>15 </sup></b>Ang isa ay tiyak na mapapariwara dahil nanagot siya para sa taong di-kilala, ngunit ang napopoot sa pakikipagkamay ay nananatiling malaya sa alalahanin.</div><div id="chapter11_verse16"><b><sup>16 </sup></b>Ang babaing kahali-halina ang siyang may tangan sa kaluwalhatian; ngunit ang mga maniniil, sa ganang kanila, ang may tangan sa kayamanan.</div><div id="chapter11_verse17"><b><sup>17 </sup></b>Ang taong may maibiging-kabaitan ay gumagawa ng mabuti sa kaniyang sariling kaluluwa, ngunit ang taong malupit ay nagdadala ng sumpa sa kaniyang sariling katawan.</div><div id="chapter11_verse18"><b><sup>18 </sup></b>Ang balakyot ay nagtitipon ng huwad na kabayaran, ngunit yaon namang naghahasik ng katuwiran, tunay na pakinabang.</div><div id="chapter11_verse19"><b><sup>19 </sup></b>Ang matatag na naninindigan sa katuwiran ay nakahanay sa buhay, ngunit ang humahabol sa kasamaan ay nakahanay sa sarili niyang kamatayan.</div><div id="chapter11_verse20"><b><sup>20 </sup></b>Yaong mga liko ang puso ay karima-rimarim kay Jehova, ngunit ang mga walang kapintasan sa kanilang lakad ay kalugud-lugod sa kaniya.</div><div id="chapter11_verse21"><b><sup>21 </sup></b>Bagaman ang kamay ay humawak sa kamay, ang masamang tao ay hindi yayaong di-naparurusahan; ngunit ang supling ng mga matuwid ay tiyak na makatatakas.</div><div id="chapter11_verse22"><b><sup>22 </sup></b>Gaya ng gintong singsing na pang-ilong na nasa nguso ng baboy, gayon ang babaing maganda ngunit humihiwalay sa katinuan.</div><div id="chapter11_verse23"><b><sup>23 </sup></b>Ang pagnanasa ng mga matuwid ay tiyak na mabuti; ang pag-asa ng mga balakyot ay poot.</div><div id="chapter11_verse24"><b><sup>24 </sup></b>May namumudmod at gayunma’y dumarami pa; may nagpipigil din sa paggawa ng nararapat, <div id="page1020"></div>ngunit nauuwi lamang ito sa kakapusan.</div><div id="chapter11_verse25"><b><sup>25 </sup></b>Ang kaluluwang bukas-palad ay patatabain, at ang saganang dumidilig sa iba ay sagana ring didiligin.</div><div id="chapter11_verse26"><b><sup>26 </sup></b>Ang nagkakait ng butil—susumpain siya ng taong-bayan, ngunit may pagpapala para sa ulo ng nagbibili niyaon.</div><div id="chapter11_verse27"><b><sup>27 </sup></b>Siya na naghahanap ng kabutihan ay maghahangad ng kabutihang-loob; ngunit kung tungkol sa humahanap ng kasamaan, darating ito sa kaniya.</div><div id="chapter11_verse28"><b><sup>28 </sup></b>Ang nagtitiwala sa kaniyang kayamanan—siya ay mabubuwal; ngunit gaya ng mga dahon ay mamumukadkad ang mga matuwid.</div><div id="chapter11_verse29"><b><sup>29 </sup></b>Kung tungkol sa sinumang nagdadala ng sumpa sa kaniyang sariling sambahayan, magmamay-ari siya ng hangin; at ang taong mangmang ay magiging lingkod niyaong may pusong marunong.</div><div id="chapter11_verse30"><b><sup>30 </sup></b>Ang bunga ng matuwid ay punungkahoy ng buhay, at siyang nagwawagi ng mga kaluluwa ay marunong.</div><div id="chapter11_verse31"><b><sup>31 </sup></b>Narito! Ang matuwid—sa lupa ay gagantihan siya. Gaano pa kaya ang balakyot at ang makasalanan!</div></div>