<div><div id="chapter3_verse1"><span class="w_ch"><b>3 </b></span>Anak ko, ang aking kautusan ay huwag mong limutin, at ang aking mga utos ay ingatan nawa ng iyong puso, </div><div id="chapter3_verse2"><b><sup>2 </sup></b>sapagkat ang kahabaan ng mga araw at mga taon ng buhay at kapayapaan ay madaragdag sa iyo. </div><div id="chapter3_verse3"><b><sup>3 </sup></b>Huwag ka nawang iwan ng maibiging-kabaitan at ng katapatan. Itali mo ang mga iyon sa palibot ng iyong leeg. Isulat mo ang mga iyon sa tapyas ng iyong puso, </div><div id="chapter3_verse4"><b><sup>4 </sup></b>at sa gayon ay makasusumpong ka ng lingap at mabuting kaunawaan sa paningin ng Diyos at ng makalupang tao. </div><div id="chapter3_verse5"><b><sup>5 </sup></b>Magtiwala ka kay Jehova nang iyong buong puso at huwag kang manalig sa iyong sariling pagkaunawa. </div><div id="chapter3_verse6"><b><sup>6 </sup></b>Sa lahat ng iyong mga lakad ay isaalang-alang mo siya, at siya mismo ang magtutuwid ng iyong mga landas.</div><div id="chapter3_verse7"><b><sup>7 </sup></b>Huwag kang magpakarunong sa iyong sariling paningin. Matakot ka kay Jehova at lumayo ka sa kasamaan. </div><div id="chapter3_verse8"><b><sup>8 </sup></b>Maging kagalingan nawa iyon sa iyong pusod at kaginhawahan sa iyong mga buto.</div><div id="chapter3_verse9"><b><sup>9 </sup></b>Parangalan mo si Jehova ng iyong mahahalagang pag-aari at ng mga unang bunga ng lahat ng iyong ani. </div><div id="chapter3_verse10"><b><sup>10 </sup></b>Sa gayon ay mapupuno nang sagana ang iyong mga imbakan ng panustos; at aapawan ng bagong alak ang iyong mga pisaang tangke.</div><div id="chapter3_verse11"><b><sup>11 </sup></b>Ang disiplina ni Jehova, O anak ko, ay huwag mong itakwil; at huwag mong kamuhian ang kaniyang saway, </div><div id="chapter3_verse12"><b><sup>12 </sup></b>sapagkat ang iniibig ni Jehova ay sinasaway niya, gaya nga ng ginagawa ng ama sa anak na kaniyang kinalulugdan.</div><div id="chapter3_verse13"><b><sup>13 </sup></b>Maligaya ang taong nakasumpong ng karunungan, at ang taong nagtatamo ng kaunawaan, </div><div id="chapter3_verse14"><b><sup>14 </sup></b>sapagkat ang pagkakamit nito bilang pakinabang ay mas mabuti kaysa sa pagkakamit ng pilak bilang pakinabang at ang pagkakamit nito bilang ani kaysa sa ginto. </div><div id="chapter3_verse15"><b><sup>15 </sup></b>Ito ay mas mahalaga kaysa sa mga korales, at ang lahat ng iba pang kaluguran mo ay hindi maipapantay rito. </div><div id="chapter3_verse16"><b><sup>16 </sup></b>Kahabaan ng mga araw ang nasa kanang kamay nito; sa kaliwang kamay nito ay may kayamanan at kaluwalhatian. </div><div id="chapter3_verse17"><b><sup>17 </sup></b>Ang mga daan nito ay mga daan ng kaigayahan, at ang lahat ng landas nito <div id="page1010"></div>ay kapayapaan. </div><div id="chapter3_verse18"><b><sup>18 </sup></b>Ito ay punungkahoy ng buhay para sa mga tumatangan dito, at yaong mga nanghahawakan dito nang mahigpit ay tatawaging maligaya.</div><div id="chapter3_verse19"><b><sup>19 </sup></b>Itinatag ni Jehova ang lupa sa pamamagitan ng karunungan. Ang langit ay inilagay niya nang matibay sa pamamagitan ng kaunawaan. </div><div id="chapter3_verse20"><b><sup>20 </sup></b>Sa pamamagitan ng kaniyang kaalaman ay nahati ang matubig na mga kalaliman, at ang maulap na kalangitan ay patuloy na nagpapatulo ng ambon. </div><div id="chapter3_verse21"><b><sup>21 </sup></b>Anak ko, huwag nawang mahiwalay ang mga ito sa iyong mga mata. Ingatan mo ang praktikal na karunungan at ang kakayahang mag-isip, </div><div id="chapter3_verse22"><b><sup>22 </sup></b>at sila ay magiging buhay sa iyong kaluluwa at panghalina sa iyong leeg. </div><div id="chapter3_verse23"><b><sup>23 </sup></b>Kung magkagayon ay lalakad ka nang tiwasay sa iyong daan, at ang iyo ngang paa ay hindi hahampas sa anuman. </div><div id="chapter3_verse24"><b><sup>24 </sup></b>Kailanma’t hihiga ka ay hindi ka makadarama ng panghihilakbot; at ikaw nga ay hihiga, at ang iyong tulog ay magiging kasiya-siya. </div><div id="chapter3_verse25"><b><sup>25 </sup></b>Hindi mo dapat katakutan ang anumang biglaang panghihilakbot, ni ang bagyo man sa mga balakyot, dahil ito ay dumarating. </div><div id="chapter3_verse26"><b><sup>26 </sup></b>Sapagkat si Jehova ang magiging iyo mismong pagtitiwala, at kaniya ngang iingatan ang iyong paa laban sa pagkabihag.</div><div id="chapter3_verse27"><b><sup>27 </sup></b>Huwag mong ipagkait ang mabuti doon sa mga kinauukulan, kapag nasa kapangyarihan ng iyong kamay na gawin ito. </div><div id="chapter3_verse28"><b><sup>28 </sup></b>Huwag mong sabihin sa iyong kapuwa: “Yumaon ka, at bumalik ka at bukas ay magbibigay ako,” kapag ikaw ay mayroon. </div><div id="chapter3_verse29"><b><sup>29 </sup></b>Huwag kang kumatha ng anumang bagay na masama laban sa iyong kapuwa, kapag tumatahan siyang may katiwasayan sa piling mo. </div><div id="chapter3_verse30"><b><sup>30 </sup></b>Huwag kang makikipagtalo sa isang tao nang walang dahilan, kung wala naman siyang ginawang masama sa iyo.</div><div id="chapter3_verse31"><b><sup>31 </sup></b>Huwag kang mainggit sa taong marahas, ni piliin man ang alinman sa kaniyang mga lakad. </div><div id="chapter3_verse32"><b><sup>32 </sup></b>Sapagkat ang taong mapanlinlang ay karima-rimarim kay Jehova, ngunit ang Kaniyang matalik na pakikipag-ugnayan ay sa mga matuwid. </div><div id="chapter3_verse33"><b><sup>33 </sup></b>Ang sumpa ni Jehova ay nasa bahay ng balakyot, ngunit ang tinatahanang dako ng mga matuwid ay kaniyang pinagpapala. </div><div id="chapter3_verse34"><b><sup>34 </sup></b>Kung tungkol sa mga manunuya, siya ay mang-aalipusta; ngunit sa maaamo ay magpapakita siya ng lingap. </div><div id="chapter3_verse35"><b><sup>35 </sup></b>Karangalan ang aariin ng marurunong, ngunit dinadakila ng mga hangal ang kasiraang-puri.</div></div>