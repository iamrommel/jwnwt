<div><div id="chapter5_verse1"><span class="w_ch"><b>5 </b></span>Sa wakas ay natapos na ang lahat ng gawaing kinailangang gawin ni Solomon para sa bahay ni Jehova, at pinasimulang ipasok ni Solomon ang <div id="page689"></div>mga bagay na pinabanal ni David na kaniyang ama; at ang pilak at ang ginto at ang lahat ng mga kagamitan ay inilagay niya sa kabang-yaman ng bahay ng tunay na Diyos. </div><div id="chapter5_verse2"><b><sup>2 </sup></b>Noon ay tinipon ni Solomon ang matatandang lalaki ng Israel at ang lahat ng mga ulo ng mga tribo, ang mga pinuno ng mga sambahayan ng mga anak ni Israel sa panig ng ama, sa Jerusalem, upang iahon ang kaban ng tipan ni Jehova mula sa Lunsod ni David, samakatuwid ay sa Sion. </div><div id="chapter5_verse3"><b><sup>3 </sup></b>Kaya ang lahat ng lalaki ng Israel ay nagtipun-tipon sa hari sa kapistahan, yaong sa ikapitong buwan.</div><div id="chapter5_verse4"><b><sup>4 </sup></b>Kaya ang lahat ng matatandang lalaki ng Israel ay dumating, at pinasimulang buhatin ng mga Levita ang Kaban. </div><div id="chapter5_verse5"><b><sup>5 </sup></b>At iniahon nila ang Kaban at ang tolda ng kapisanan at ang lahat ng banal na kagamitang nasa tolda. Ang mga saserdote ang mga Levita ang nag-ahon ng mga iyon. </div><div id="chapter5_verse6"><b><sup>6 </sup></b>At si Haring Solomon at ang buong kapulungan ng mga Israelita na tumutupad sa kanilang pakikipagtipanan sa kaniya sa harap ng Kaban ay naghain ng mga tupa at ng mga baka na hindi mabilang o matuos ang dami dahil sa karamihan. </div><div id="chapter5_verse7"><b><sup>7 </sup></b>Nang magkagayon ay ipinasok ng mga saserdote ang kaban ng tipan ni Jehova sa dako nito, sa kaloob-loobang silid ng bahay, sa Kabanal-banalan, sa ilalim ng mga pakpak ng mga kerubin. </div><div id="chapter5_verse8"><b><sup>8 </sup></b>Sa gayon ay nananatiling nakaunat ang mga pakpak ng mga kerubin sa ibabaw ng kinaroroonan ng Kaban, anupat natatakpan ng mga kerubin ang Kaban at ang mga pingga nito mula sa itaas. </div><div id="chapter5_verse9"><b><sup>9 </sup></b>Ngunit ang mga pingga ay mahahaba, kaya ang mga dulo ng mga pingga ay nakikita sa dakong Banal sa harap ng kaloob-loobang silid, ngunit ang mga iyon ay hindi nakikita sa labas, at ang mga iyon ay nananatili roon hanggang sa araw na ito. </div><div id="chapter5_verse10"><b><sup>10 </sup></b>Walang anumang nasa Kaban maliban sa dalawang tapyas na ibinigay ni Moises sa Horeb, nang si Jehova ay makipagtipan sa mga anak ni Israel habang lumalabas sila mula sa Ehipto.</div><div id="chapter5_verse11"><b><sup>11 </sup></b>At nangyari nang lumabas ang mga saserdote mula sa dakong banal (sapagkat ang lahat ng saserdoteng masusumpungan, sa ganang kanila, ay nagpabanal ng kanilang sarili—hindi na kailangan pang sundin ang pagkakapangkat-pangkat); </div><div id="chapter5_verse12"><b><sup>12 </sup></b>at ang mga Levita na mga mang-aawit na kabilang sa kanilang lahat, samakatuwid ay kay Asap, kay Heman, kay Jedutun at sa kanilang mga anak at sa kanilang mga kapatid na nadaramtan ng mainam na kayo taglay ang mga simbalo at mga panugtog na de-kuwerdas at mga alpa, ay nakatayo sa dakong silangan ng altar at kasama nila ang mga saserdote na may bilang na isang daan at dalawampu na nagpapatunog ng mga trumpeta; </div><div id="chapter5_verse13"><b><sup>13 </sup></b>at nangyari, nang ang mga manunugtog ng trumpeta at ang mga mang-aawit ay magkaisa sa pagpaparinig ng isang tunog ng papuri at pasasalamat kay Jehova, at nang ilakas nila ang tunog ng mga trumpeta at ng mga simbalo at ng mga panugtog para sa pag-awit at ng pagpuri kay Jehova, “sapagkat siya ay mabuti, sapagkat hanggang sa panahong walang takda ang kaniyang maibiging-kabaitan,” ang bahay ay napuno ng ulap, ang mismong bahay ni Jehova, </div><div id="chapter5_verse14"><b><sup>14 </sup></b>at ang mga saserdote ay hindi makatayo upang maglingkod dahil sa <div id="page690"></div>ulap; sapagkat pinunô ng kaluwalhatian ni Jehova ang bahay ng tunay na Diyos.</div></div>