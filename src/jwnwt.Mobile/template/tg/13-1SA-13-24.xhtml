<div><div id="chapter13_verse1"><span class="w_ch"><b>13 </b></span>Si Saul ay [?] taóng gulang nang magsimula siyang maghari, at dalawang taon siyang naghari sa Israel. </div><div id="chapter13_verse2"><b><sup>2 </sup></b>At pumili si Saul para sa kaniya ng tatlong libong lalaki mula sa Israel; at dalawang libo ang sumama kay Saul sa Micmash at sa bulubunduking pook ng Bethel, at isang libo ang sumama kay Jonatan sa Gibeah ng Benjamin, at ang iba pa sa bayan ay pinayaon niya, ang bawat isa sa kani-kaniyang tolda. </div><div id="chapter13_verse3"><b><sup>3 </sup></b>Nang magkagayon ay pinabagsak ni Jonatan ang garison ng mga Filisteo na nasa Geba; at narinig ng mga Filisteo ang tungkol doon. Kung tungkol kay Saul, pinahipan niya ang tambuli sa buong lupain, na sinasabi: “Makinig ang mga Hebreo!” </div><div id="chapter13_verse4"><b><sup>4 </sup></b>At narinig ng buong Israel na sinasabi: “Pinabagsak ni Saul ang isang garison ng mga Filisteo, at ngayon ay naging mabaho ang Israel sa mga Filisteo.” Sa gayon ay tinipon ang bayan upang sumunod kay Saul sa Gilgal.</div><div id="chapter13_verse5"><b><sup>5 </sup></b>At ang mga Filisteo naman ay nagtipun-tipon upang lumaban sa Israel, tatlumpung libong karong pandigma at anim na libong mangangabayo at mga taong gaya ng mga butil ng buhangin na nasa baybay-dagat dahil sa dami; at umahon sila at nagsimulang magkampo sa Micmash sa dakong silangan ng Bet-aven. </div><div id="chapter13_verse6"><b><sup>6 </sup></b>At nakita ng mga lalaki ng Israel na sila ay nasa kagipitan, sapagkat ang bayan ay napipighati; at ang bayan ay nagtago sa mga yungib at sa mga hukay at sa malalaking bato at sa mga kuta at sa mga balon. <div id="page453"></div></div><div id="chapter13_verse7"><b><sup>7 </sup></b>May mga Hebreo pa nga na tumawid ng Jordan patungo sa lupain ng Gad at Gilead. Ngunit si Saul ay naroon pa sa Gilgal, at ang buong bayan ay nanginginig habang sumusunod sa kaniya. </div><div id="chapter13_verse8"><b><sup>8 </sup></b>At patuloy siyang naghintay nang pitong araw ayon sa takdang panahon na sinabi ni Samuel; at si Samuel ay hindi dumating sa Gilgal, at ang bayan ay nangalat mula sa kaniya. </div><div id="chapter13_verse9"><b><sup>9 </sup></b>Nang dakong huli ay sinabi ni Saul: “Ilapit ninyo sa akin ang haing sinusunog at ang mga haing pansalu-salo.” Sa gayon ay inihandog niya ang haing sinusunog.</div><div id="chapter13_verse10"><b><sup>10 </sup></b>At nangyari nga na pagkatapos niyang ihandog ang haing sinusunog, aba, narito si Samuel na dumarating. Kaya lumabas si Saul upang salubungin siya at pagpalain siya. </div><div id="chapter13_verse11"><b><sup>11 </sup></b>Nang magkagayon ay sinabi ni Samuel: “Ano itong ginawa mo?” Dito ay sinabi ni Saul: “Nakita kong nangalat ang bayan mula sa akin, at ikaw—hindi ka dumating sa itinakdang mga araw, at ang mga Filisteo ay natitipon sa Micmash, </div><div id="chapter13_verse12"><b><sup>12 </sup></b>kaya sinabi ko sa aking sarili, ‘Ngayon ay bababa ang mga Filisteo laban sa akin sa Gilgal, at ang mukha ni Jehova ay hindi ko pa napalalambot.’ Sa gayon ay napilitan ako at inihandog ko ang haing sinusunog.”</div><div id="chapter13_verse13"><b><sup>13 </sup></b>Dahil dito ay sinabi ni Samuel kay Saul: “Ikaw ay kumilos nang may kamangmangan. Hindi mo tinupad ang utos ni Jehova na iyong Diyos na iniutos niya sa iyo, sapagkat, kung ginawa mo, patatatagin sana ni Jehova ang iyong kaharian sa Israel hanggang sa panahong walang takda. </div><div id="chapter13_verse14"><b><sup>14 </sup></b>At ngayon ay hindi mamamalagi ang iyong kaharian. Tiyak na hahanap si Jehova para sa kaniya ng isang lalaking kalugud-lugod sa kaniyang puso; at aatasan siya ni Jehova na maging isang lider sa kaniyang bayan, sapagkat hindi mo tinupad ang iniutos sa iyo ni Jehova.”</div><div id="chapter13_verse15"><b><sup>15 </sup></b>Nang magkagayon ay tumindig si Samuel at umahon mula sa Gilgal patungo sa Gibeah ng Benjamin, at binilang ni Saul ang bayan, yaong mga masusumpungan pang kasama niya, na mga anim na raang lalaki. </div><div id="chapter13_verse16"><b><sup>16 </sup></b>At si Saul at si Jonatan na kaniyang anak at ang bayan na masusumpungan pang kasama nila ay nananahanan sa Geba ng Benjamin. Kung tungkol sa mga Filisteo, sila ay nagkampo sa Micmash. </div><div id="chapter13_verse17"><b><sup>17 </sup></b>At ang pulutong ng mga nananamsam ay lumalabas mula sa kampo ng mga Filisteo sa tatlong pangkat. Ang isang pangkat ay lumiliko sa daan na patungo sa Opra, patungo sa lupain ng Sual, </div><div id="chapter13_verse18"><b><sup>18 </sup></b>at ang isa pang pangkat ay lumiliko sa daan ng Bet-horon, at ang ikatlong pangkat ay lumiliko sa daan na patungo sa hangganan na nakaharap sa libis ng Zeboim, sa dakong ilang.</div><div id="chapter13_verse19"><b><sup>19 </sup></b>At walang isa mang panday ang masumpungan sa buong lupain ng Israel, sapagkat sinabi ng mga Filisteo: “Upang ang mga Hebreo ay hindi makagawa ng tabak o sibat.” </div><div id="chapter13_verse20"><b><sup>20 </sup></b>At ang lahat ng mga Israelita ay lumulusong sa mga Filisteo upang ipahasa ng bawat isa ang kaniyang sudsod o ang kaniyang asada o ang kaniyang palakol o ang kaniyang karit. </div><div id="chapter13_verse21"><b><sup>21 </sup></b>At ang halaga ng pagpapahasa ay isang pim para sa mga sudsod at para sa mga asada at para sa mga kasangkapang tatlo ang ngipin at para sa mga palakol at para sa pagkakabit ng pantaboy sa baka. </div><div id="chapter13_verse22"><b><sup>22 </sup></b>At nangyari nga, nang araw ng pagbabaka ay walang isa mang tabak o <div id="page454"></div>sibat ang masumpungan sa kamay ng sinuman sa bayan na kasama ni Saul at ni Jonatan; ngunit may masusumpungang isa kay Saul at kay Jonatan na kaniyang anak.</div><div id="chapter13_verse23"><b><sup>23 </sup></b>At ang isang himpilan ng mga Filisteo ay lumalabas sa banging tawiran ng Micmash.</div></div>