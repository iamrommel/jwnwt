<div><div id="chapter6_verse1"><span class="w_ch"><b>6 </b></span>Ang sinuman ba sa inyo na may usapin laban sa iba ay nangangahas na magtungo sa hukuman sa harap ng mga taong di-matuwid, at hindi sa harap ng mga banal? </div><div id="chapter6_verse2"><b><sup>2 </sup></b>O hindi ba ninyo alam na ang mga banal ang hahatol sa sanlibutan? At kung hahatulan ninyo ang sanlibutan, hindi ba kayo karapat-dapat na lumitis sa napakaliliit na mga bagay? </div><div id="chapter6_verse3"><b><sup>3 </sup></b>Hindi ba ninyo alam na hahatol tayo sa mga anghel? Kung gayon, bakit hindi rin sa mga bagay-bagay sa buhay na ito? </div><div id="chapter6_verse4"><b><sup>4 </sup></b>Kaya nga, kung may lilitisin kayong mga bagay-bagay sa buhay na ito, ang mga lalaki bang hinahamak sa kongregasyon ang inilalagay ninyo bilang mga hukom? </div><div id="chapter6_verse5"><b><sup>5 </sup></b>Nagsasalita ako upang makadama kayo ng kahihiyan. Totoo ba na wala ni isa mang taong marunong sa gitna ninyo na makahahatol sa pagitan ng kaniyang mga kapatid, </div><div id="chapter6_verse6"><b><sup>6 </sup></b>kundi ang kapatid ay nagtutungo sa hukuman kasama ng kapatid, at sa harap pa ng mga di-sumasampalataya?</div><div id="chapter6_verse7"><b><sup>7 </sup></b>Kung gayon, tunay ngang nangangahulugan ng lubusan ninyong pagkatalo ang pagkakaroon ninyo ng mga hablahan sa isa’t isa. Bakit hindi na lamang ninyo hayaang gawan kayo ng mali? Bakit hindi na lamang <div id="page1723"></div>ninyo hayaang dayain kayo? </div><div id="chapter6_verse8"><b><sup>8 </sup></b>Sa halip, kayo ay gumagawa ng mali at nandaraya, at sa inyong mga kapatid pa man din.</div><div id="chapter6_verse9"><b><sup>9 </sup></b>Ano! Hindi ba ninyo alam na ang mga taong di-matuwid ay hindi magmamana ng kaharian ng Diyos? Huwag kayong palíligaw. Hindi ang mga mapakiapid, ni ang mga mananamba sa idolo, ni ang mga mangangalunya, ni ang mga lalaking iniingatan ukol sa di-likas na mga layunin, ni ang mga lalaking sumisiping sa mga lalaki, </div><div id="chapter6_verse10"><b><sup>10 </sup></b>ni ang mga magnanakaw, ni ang mga taong sakim, ni ang mga lasenggo, ni ang mga manlalait, ni ang mga mangingikil ang magmamana ng kaharian ng Diyos. </div><div id="chapter6_verse11"><b><sup>11 </sup></b>Gayunma’y ganiyan ang ilan sa inyo noon. Ngunit hinugasan na kayong malinis, ngunit pinabanal na kayo, ngunit ipinahayag na kayong matuwid sa pangalan ng ating Panginoong Jesu-Kristo at sa espiritu ng ating Diyos.</div><div id="chapter6_verse12"><b><sup>12 </sup></b>Ang lahat ng bagay ay matuwid para sa akin; ngunit hindi lahat ng bagay ay kapaki-pakinabang. Ang lahat ng bagay ay matuwid para sa akin; ngunit hindi ako pasasailalim sa awtoridad ng anumang bagay. </div><div id="chapter6_verse13"><b><sup>13 </sup></b>Ang mga pagkain ay para sa tiyan, at ang tiyan ay para sa mga pagkain; ngunit papawiin ng Diyos kapuwa iyon at ang mga ito. Ngayon ang katawan ay hindi para sa pakikiapid, kundi para sa Panginoon; at ang Panginoon ay para sa katawan. </div><div id="chapter6_verse14"><b><sup>14 </sup></b>Ngunit kapuwa ibinangon ng Diyos ang Panginoon at ibabangon naman tayo mula sa kamatayan sa pamamagitan ng kaniyang kapangyarihan.</div><div id="chapter6_verse15"><b><sup>15 </sup></b>Hindi ba ninyo alam na ang inyong mga katawan ay mga sangkap ni Kristo? Kung gayon, kukunin ko ba ang mga sangkap ng Kristo at gagawin silang mga sangkap ng isang patutot? Huwag nawang mangyari iyan! </div><div id="chapter6_verse16"><b><sup>16 </sup></b>Ano! Hindi ba ninyo alam na siya na nakikisama sa isang patutot ay iisang katawan? Sapagkat, “Ang dalawa,” sabi niya, “ay magiging isang laman.” </div><div id="chapter6_verse17"><b><sup>17 </sup></b>Ngunit siya na nakikisama sa Panginoon ay iisang espiritu. </div><div id="chapter6_verse18"><b><sup>18 </sup></b>Tumakas kayo mula sa pakikiapid. Ang lahat ng iba pang kasalanan na magagawa ng isang tao ay nasa labas ng kaniyang katawan, ngunit siya na namimihasa sa pakikiapid ay nagkakasala laban sa kaniyang sariling katawan. </div><div id="chapter6_verse19"><b><sup>19 </sup></b>Ano! Hindi ba ninyo alam na ang katawan ninyo ang siyang templo ng banal na espiritu na nasa loob ninyo, na taglay ninyo mula sa Diyos? Gayundin, hindi ninyo pag-aari ang inyong sarili, </div><div id="chapter6_verse20"><b><sup>20 </sup></b>sapagkat binili kayo sa isang halaga. Luwalhatiin nga ninyo ang Diyos sa inyong katawan.</div></div>