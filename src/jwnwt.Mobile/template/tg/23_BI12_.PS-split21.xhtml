<div>
  <p class="w_biblebookname">Awit</p>
  <p class="sw">Sa tagapangasiwa. Awitin ni David.</p>
  <p class="sl">
    <a id="chapter21"></a>
    <a id="chapter21_verse1"></a>
    <span class="w_ch">
      <b>21 </b>
    </span>O Jehova, sa iyong kalakasan ay nagsasaya ang hari;</p>
  <p class="sz">At sa iyong pagliligtas ay gayon na lamang ang pagnanais niyang magalak nang lubha!</p>
  <p class="sl">
    <a id="chapter21_verse2"></a>
    <b>
      <sup>2 </sup>
    </b>Ang pagnanasa ng kaniyang puso ay ibinigay mo sa kaniya,</p>
  <p class="sz">At ang naisin ng kaniyang mga labi ay hindi mo ipinagkait. <i>Selah.</i></p>
  <p class="sl">
    <a id="chapter21_verse3"></a>
    <b>
      <sup>3 </sup>
    </b>Sapagkat sinalubong mo siya ng mga pagpapala ng kabutihan,</p>
  <p class="sz">At nagpatong ka sa kaniyang ulo ng isang koronang dalisay na ginto.</p>
  <p class="sl">
    <a id="chapter21_verse4"></a>
    <b>
      <sup>4 </sup>
    </b>Buhay ang hiningi niya sa iyo. Ibinigay mo iyon sa kaniya,</p>
  <p class="sz">Kahabaan ng mga araw hanggang sa panahong walang takda, magpakailan-kailanman.</p>
  <p class="sl">
    <a id="chapter21_verse5"></a>
    <b>
      <sup>5 </sup>
    </b>Ang kaniyang kaluwalhatian ay dakila sa iyong pagliligtas.</p>
  <p class="sz">Ang dangal at karilagan ay inilalagay mo sa kaniya.</p>
  <p class="sl">
    <a id="chapter21_verse6"></a>
    <b>
      <sup>6 </sup>
    </b>Sapagkat lubha mo siyang pinagpapala magpakailanman;</p>
  <p class="sz">Pinagagalak mo siya ng pagsasaya sa harap mo.</p>
  <p class="sl">
    <a id="chapter21_verse7"></a>
    <b>
      <sup>7 </sup>
    </b>Sapagkat ang hari ay nagtitiwala kay Jehova,</p>
  <p class="sz">Maging sa maibiging-kabaitan ng Kataas-taasan. Hindi siya makikilos.</p>
  <p class="sl">
    <a id="chapter21_verse8"></a>
    <b>
      <sup>8 </sup>
    </b>Masusumpungan ng iyong kamay ang lahat ng iyong mga kaaway;</p>
  <p class="sz">Masusumpungan ng iyong kanang kamay yaong mga napopoot sa iyo.</p>
  <p class="sl">
    <a id="chapter21_verse9"></a>
    <b>
      <sup>9 </sup>
    </b>Gagawin mo silang gaya ng maapoy na hurno sa takdang panahon para sa iyong pagbibigay-pansin.</p>
  <p class="sz">Sa kaniyang galit ay lalamunin sila ni Jehova, at susupukin sila ng apoy.</p>
  <p class="sl">
    <a id="chapter21_verse10"></a>
    <b>
      <sup>10 </sup>
    </b>Ang kanilang bunga ay pupuksain mo mula sa mismong lupa,</p>
  <p class="sz">At ang kanilang supling mula sa mga anak ng mga tao.</p>
  <p class="sl">
    <a id="chapter21_verse11"></a>
    <b>
      <sup>11 </sup>
    </b>Sapagkat itinuon nila laban sa iyo yaong masama;</p>
  <p class="sz">Nagpanukala sila ng mga kaisipang hindi nila kayang isakatuparan.</p>
  <p class="sl">
    <a id="chapter21_verse12"></a>
    <b>
      <sup>12 </sup>
    </b>Sapagkat patatalikurin mo sila upang tumakas</p>
  <p class="sz">Sa pamamagitan ng mga bagting ng iyong busog na inihahanda mo laban sa kanilang mukha.</p>
  <p class="sl">
    <a id="chapter21_verse13"></a>
    <b>
      <sup>13 </sup>
    </b>O maging dakila ka nawa sa iyong lakas, O Jehova.</p>
  <p class="sz">Kami ay aawit at aawit ng papuri sa iyong kalakasan.</p>
</div>