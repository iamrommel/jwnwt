<div>
  <div id="chapter30_verse1">
    <span class="w_ch">
      <b>30 </b>
    </span>At nagsugo si Hezekias sa buong Israel at Juda, at sumulat pa siya ng mga liham sa Efraim at Manases, na pumaroon sila sa bahay ni Jehova sa Jerusalem upang idaos ang paskuwa para kay Jehova na Diyos ng Israel. </div>
  <div id="chapter30_verse2">
    <b>
      <sup>2 </sup>
    </b>Gayunman, ipinasiya ng hari at ng kaniyang mga prinsipe at ng buong kongregasyon sa Jerusalem na idaos ang paskuwa sa ikalawang buwan; </div>
  <div id="chapter30_verse3">
    <b>
      <sup>3 </sup>
    </b>dahil hindi nila ito maidaos nang panahong iyon, sapagkat una, walang sapat na saserdote ang nagpabanal ng kanilang sarili, at isa pa, ang bayan ay hindi natitipon sa Jerusalem. </div>
  <div id="chapter30_verse4">
    <b>
      <sup>4 </sup>
    </b>At ang bagay na iyon ay naging marapat sa paningin ng hari at sa paningin ng buong kongregasyon. </div>
  <div id="chapter30_verse5">
    <b>
      <sup>5 </sup>
    </b>Kaya nagpasiya silang paratingin ang panawagan sa buong Israel, mula sa Beer-sheba hanggang sa Dan, na pumaroon at idaos sa Jerusalem ang paskuwa para kay Jehova na Diyos ng Israel; sapagkat hindi nila iyon ginawa bilang isang karamihan ayon sa nasusulat.</div>
  <div id="chapter30_verse6">
    <b>
      <sup>6 </sup>
    </b>Nang magkagayon ang mga mananakbong may mga liham mula sa kamay ng hari at ng kaniyang mga prinsipe ay humayo sa buong Israel at Juda, ayon nga sa utos ng hari, na nagsasabi: “Kayong mga anak ni Israel, manumbalik kayo kay Jehova na Diyos ni Abraham, ni Isaac at ni Israel, upang manumbalik siya sa mga takas na naiwan sa inyo mula sa palad ng mga hari ng Asirya. </div>
  <div id="chapter30_verse7">
    <b>
      <sup>7 </sup>
    </b>At huwag kayong maging tulad ng inyong mga ninuno at tulad ng inyong mga kapatid na gumawi nang di-tapat kay Jehova na Diyos ng kanilang mga ninuno, kung kaya ginawa niya silang isang bagay na panggigilalasan, gaya ng inyong nakikita. </div>
  <div id="chapter30_verse8">
    <b>
      <sup>8 </sup>
    </b>Ngayon ay huwag ninyong patigasin ang inyong leeg gaya ng ginawa ng inyong mga ninuno. Magbigay kayo ng dako kay Jehova at pumaroon kayo sa kaniyang santuwaryo na pinabanal niya hanggang sa panahong walang takda at maglingkod kayo kay Jehova na inyong Diyos, upang ang kaniyang nag-aapoy na galit ay mapawi mula sa inyo. </div>
  <div id="chapter30_verse9">
    <b>
      <sup>9 </sup>
    </b>Sapagkat kapag nanumbalik kayo kay Jehova, ang inyong mga kapatid at ang inyong mga anak ay pag-uukulan ng awa sa harap niyaong mga humahawak sa kanila bilang bihag, at pahihintulutang bumalik sa lupaing ito; sapagkat si Jehova na inyong Diyos ay magandang-loob at maawain, at hindi niya itatalikod ang mukha mula sa inyo kung manunumbalik kayo sa kaniya.”</div>
  <div id="chapter30_verse10">
    <b>
      <sup>10 </sup>
    </b>Kaya ang mga mananakbo ay nagpatuloy, na dumaraan sa lunsod at lunsod sa buong lupain ng Efraim at Manases, maging hanggang sa Zebulon; ngunit patuloy silang nililibak at inaalipusta ng mga iyon. </div>
  <div id="chapter30_verse11">
    <b>
      <sup>11 </sup>
    </b>May ilang tao lamang mula sa Aser at Manases at mula sa Zebulon ang nagpakumbaba kung kaya pumaroon sila sa Jerusalem. </div>
  <div id="chapter30_verse12">
    <b>
      <sup>12 </sup>
    </b>Ang kamay ng tunay na Diyos ay sumasa-Juda rin upang bigyan sila ng iisang puso upang isagawa ang utos ng hari at ng mga prinsipe sa bagay na may kaugnayan kay Jehova.</div>
  <div id="chapter30_verse13">
    <b>
      <sup>13 </sup>
    </b>At nagpisan sila sa Jerusalem, isang malaking bayan, upang idaos ang kapistahan ng mga tinapay na walang pampaalsa sa ikalawang buwan, isang kongregasyong napakalaki. </div>
  <div id="chapter30_verse14">
    <b>
      <sup>14 </sup>
    </b>Nang magkagayon ay tumindig sila at inalis ang mga altar na nasa Jerusalem, at inalis nila ang lahat ng altar ng insenso at pagkatapos ay itinapon ang mga iyon sa agusang <div id="page729"></div>libis ng Kidron. </div>
  <div id="chapter30_verse15">
    <b>
      <sup>15 </sup>
    </b>Pagkatapos ay pinatay nila ang hayop na pampaskuwa noong ikalabing-apat na araw ng ikalawang buwan; at ang mga saserdote at ang mga Levita ay napahiya, kung kaya pinabanal nila ang kanilang sarili at nagdala ng mga handog na sinusunog sa bahay ni Jehova. </div>
  <div id="chapter30_verse16">
    <b>
      <sup>16 </sup>
    </b>At nanatili silang nakatayo sa kanilang dako ayon sa kanilang alituntunin, ayon sa kautusan ni Moises na lalaki ng tunay na Diyos, na iwiniwisik ng mga saserdote ang dugong tinanggap mula sa kamay ng mga Levita. </div>
  <div id="chapter30_verse17">
    <b>
      <sup>17 </sup>
    </b>Sapagkat marami sa kongregasyon ang hindi nagpabanal ng kanilang sarili; at ang mga Levita ang nangangasiwa sa pagpatay ng mga hayop na pampaskuwa para sa lahat ng hindi malinis, upang pabanalin sila para kay Jehova. </div>
  <div id="chapter30_verse18">
    <b>
      <sup>18 </sup>
    </b>Sapagkat may isang malaking bilang sa bayan, marami sa Efraim at Manases, sa Isacar at Zebulon, na hindi pa nakapaglinis ng kanilang sarili, sapagkat hindi nila kinain ang paskuwa ayon sa nasusulat; ngunit si Hezekias ay nanalangin para sa kanila, na sinasabi: “Pagpaumanhinan nawa ng mabuting si Jehova ang </div>
  <div id="chapter30_verse19">
    <b>
      <sup>19 </sup>
    </b>bawat isang naghanda ng kaniyang puso upang hanapin ang tunay na Diyos, si Jehova, na Diyos ng kaniyang mga ninuno, bagaman walang pagpapadalisay para sa bagay na banal.” </div>
  <div id="chapter30_verse20">
    <b>
      <sup>20 </sup>
    </b>Sa gayon ay nakinig si Jehova kay Hezekias at pinagaling ang bayan.</div>
  <div id="chapter30_verse21">
    <b>
      <sup>21 </sup>
    </b>Kaya ang mga anak ni Israel na nasumpungan sa Jerusalem ay nagdaos ng kapistahan ng mga tinapay na walang pampaalsa nang pitong araw na may malaking pagsasaya; at ang mga Levita at ang mga saserdote ay naghandog ng papuri kay Jehova sa araw-araw na may malalakas na panugtog, para nga kay Jehova. </div>
  <div id="chapter30_verse22">
    <b>
      <sup>22 </sup>
    </b>Bukod diyan, si Hezekias ay nagsalita sa puso ng lahat ng mga Levita na gumagawing may mahusay na karunungan kay Jehova. At kinain nila ang itinakdang piging sa loob ng pitong araw, na naghahain ng mga haing pansalu-salo at nagtatapat kay Jehova na Diyos ng kanilang mga ninuno.</div>
  <div id="chapter30_verse23">
    <b>
      <sup>23 </sup>
    </b>At ang buong kongregasyon ay nagpasiya na idaos ito sa loob ng pitong araw pa, kung kaya idinaos nila ito sa loob ng pitong araw nang may pagsasaya. </div>
  <div id="chapter30_verse24">
    <b>
      <sup>24 </sup>
    </b>Sapagkat si Hezekias na hari ng Juda ay nag-abuloy para sa kongregasyon ng isang libong toro at pitong libong tupa, at ang mga prinsipe ay nag-abuloy para sa kongregasyon ng isang libong toro at sampung libong tupa; at isang malaking bilang ng mga saserdote ang patuloy na nagpapabanal ng kanilang sarili. </div>
  <div id="chapter30_verse25">
    <b>
      <sup>25 </sup>
    </b>At ang buong kongregasyon ng Juda at ang mga saserdote at ang mga Levita at ang buong kongregasyon na dumating mula sa Israel at ang mga naninirahang dayuhan na dumating mula sa lupain ng Israel at yaong mga tumatahan sa Juda ay patuloy na nagsaya. </div>
  <div id="chapter30_verse26">
    <b>
      <sup>26 </sup>
    </b>At nagkaroon ng malaking pagsasaya sa Jerusalem, sapagkat mula nang mga araw ni Solomon na anak ni David na hari ng Israel ay walang naging tulad nito sa Jerusalem. </div>
  <div id="chapter30_verse27">
    <b>
      <sup>27 </sup>
    </b>Sa wakas ay tumayo ang mga saserdote, ang mga Levita, at pinagpala ang bayan; at dininig ang kanilang tinig, kung kaya ang kanilang panalangin ay nakarating sa kaniyang banal na tahanan, sa langit.</div>
</div>