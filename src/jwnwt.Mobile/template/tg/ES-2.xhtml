<div>
  <div id="chapter2_verse1">
    <span class="w_ch">
      <b>2 </b>
    </span>Pagkatapos ng mga bagay na ito, nang humupa na ang pagngangalit ni Haring Ahasuero, naalaala niya si Vasti at ang ginawa nito at ang naipasiya laban dito. </div>
  <div id="chapter2_verse2">
    <b>
      <sup>2 </sup>
    </b>At ang mga tagapaglingkod ng hari, na kaniyang mga lingkod, ay nagsabi: “Humanap sila ng mga kabataang babae, mga dalaga, magaganda ang anyo, para sa hari, </div>
  <div id="chapter2_verse3">
    <b>
      <sup>3 </sup>
    </b>at ang hari ay mag-atas ng mga komisyonado sa lahat ng mga nasasakupang distrito na kaniyang pinamamahalaan, at tipunin nila ang lahat ng mga kabataang babae, mga dalaga, magaganda ang anyo, sa kastilyo ng Susan, sa bahay ng mga babae na nasa pangangasiwa ni Hegai na bating ng hari, ang tagapag-alaga sa mga babae; at mangyaring bigyan sila ng mga masahe. </div>
  <div id="chapter2_verse4">
    <b>
      <sup>4 </sup>
    </b>At ang kabataang babae na waring kalugud-lugod sa paningin ng hari ay magiging reyna na kahalili ni Vasti.” At ang bagay na iyon ay naging kalugud-lugod sa paningin ng hari, at gayon ang ginawa niya.</div>
  <div id="chapter2_verse5">
    <b>
      <sup>5 </sup>
    </b>Isang lalaki, na isang Judio, ang nasa kastilyo ng Susan, at ang kaniyang pangalan ay Mardokeo na anak ni Jair na anak ni Simei na anak ni Kis na Benjaminita, </div>
  <div id="chapter2_verse6">
    <b>
      <sup>6 </sup>
    </b>na dinala sa pagkatapon mula sa Jerusalem kasama ng itinapong bayan na dinala sa pagkatapon kasama ni Jeconias na hari ng Juda na dinala ni Nabucodonosor na hari ng Babilonya sa pagkatapon. </div>
  <div id="chapter2_verse7">
    <b>
      <sup>7 </sup>
    </b>At siya ang naging tagapag-alaga <div id="page784"></div>kay Hadasa, na siyang si Esther, na anak ng kapatid ng kaniyang ama, sapagkat wala itong ama o ina; at ang kabataang babae ay may magandang tindig at kahali-halinang anyo, at pagkamatay ng kaniyang ama at ng kaniyang ina ay kinuha siya ni Mardokeo bilang kaniyang anak. </div>
  <div id="chapter2_verse8">
    <b>
      <sup>8 </sup>
    </b>At nangyari, nang ang salita ng hari at ang kaniyang kautusan ay marinig, at nang maraming kabataang babae ang matipon sa kastilyo ng Susan sa pangangasiwa ni Hegai, si Esther ay dinala sa bahay ng hari sa pangangasiwa ni Hegai na tagapag-alaga sa mga babae.</div>
  <div id="chapter2_verse9">
    <b>
      <sup>9 </sup>
    </b>At ang kabataang babae ay kalugud-lugod sa kaniyang paningin, anupat nagtamo ito ng maibiging-kabaitan sa harap niya at kaagad niya siyang binigyan ng kaniyang mga masahe at ng kaniyang angkop na pagkain, at binigyan niya ito ng pitong piniling kabataang babae mula sa bahay ng hari, at inilipat niya ito at ang kaniyang mga kabataang babae sa pinakamainam na dako sa bahay ng mga babae. </div>
  <div id="chapter2_verse10">
    <b>
      <sup>10 </sup>
    </b>Hindi sinabi ni Esther ang tungkol sa kaniyang bayan o ang tungkol sa kaniyang mga kamag-anak, sapagkat si Mardokeo ang nag-utos sa kaniya na huwag niyang sabihin. </div>
  <div id="chapter2_verse11">
    <b>
      <sup>11 </sup>
    </b>At sa araw-araw ay naglalakad si Mardokeo sa harap ng looban ng bahay ng mga babae upang alamin ang kalagayan ni Esther at kung ano ang ginagawa sa kaniya.</div>
  <div id="chapter2_verse12">
    <b>
      <sup>12 </sup>
    </b>At nang dumating ang pagkakataon ng bawat kabataang babae upang pumaroon kay Haring Ahasuero pagkatapos na magawa sa kaniya ang ayon sa tuntunin sa mga babae sa loob ng labindalawang buwan, sapagkat gayon unti-unting nagaganap ang mga araw ng pagmamasahe sa kanila, anim na buwan na ginagamitan ng langis ng mira at anim na buwan na ginagamitan ng langis ng balsamo at kasama ang mga masahe ng mga babae; </div>
  <div id="chapter2_verse13">
    <b>
      <sup>13 </sup>
    </b>sa ganito ngang mga kalagayan ay pumaparoon sa hari ang kabataang babae. Ang lahat ng bagay na banggitin niya ay ibinibigay sa kaniya, upang madala niya mula sa bahay ng mga babae patungo sa bahay ng hari. </div>
  <div id="chapter2_verse14">
    <b>
      <sup>14 </sup>
    </b>Sa gabi ay pumaparoon siya, at sa umaga ay bumabalik siya sa ikalawang bahay ng mga babae na nasa pangangasiwa ni Saasgaz na bating ng hari, ang tagapag-alaga sa mga babae. Hindi na siya paroroon pa sa hari malibang kinalugdan siya ng hari at tinawag siya sa pangalan.</div>
  <div id="chapter2_verse15">
    <b>
      <sup>15 </sup>
    </b>At nang dumating ang pagkakataon ni Esther na anak ni Abihail na tiyo ni Mardokeo, na kinuha niya bilang kaniyang anak, upang pumaroon sa hari, hindi siya humiling ng anuman maliban sa binanggit ni Hegai na bating ng hari, ang tagapag-alaga sa mga babae (samantala ay patuloy na nagtatamo si Esther ng lingap sa paningin ng lahat ng nakakakita sa kaniya). </div>
  <div id="chapter2_verse16">
    <b>
      <sup>16 </sup>
    </b>Sa gayon ay dinala si Esther kay Haring Ahasuero sa kaniyang maharlikang bahay nang ikasampung buwan, na siyang buwan ng Tebet, nang ikapitong taon ng kaniyang paghahari. </div>
  <div id="chapter2_verse17">
    <b>
      <sup>17 </sup>
    </b>At inibig ng hari si Esther nang higit kaysa sa lahat ng iba pang babae, anupat ito ay nagtamo ng higit na lingap at maibiging-kabaitan sa harap niya kaysa sa lahat ng iba pang dalaga. At ang maharlikang putong ay inilagay niya sa ulo nito at ginawa niya itong reyna na kahalili ni Vasti. </div>
  <div id="chapter2_verse18">
    <b>
      <sup>18 </sup>
    </b>At ang hari ay nagdaos ng isang malaking piging para sa lahat ng mga prinsipe niya at mga lingkod niya, ang piging ni Esther; at isang amnestiya para sa mga nasasakupang distrito ang ipinagkaloob niya, at patuloy siyang nagbigay <div id="page785"></div>ng mga regalo ayon sa kakayahan ng hari.</div>
  <div id="chapter2_verse19">
    <b>
      <sup>19 </sup>
    </b>At nang matipon ang mga dalaga sa ikalawang pagkakataon, si Mardokeo ay nakaupo sa pintuang-daan ng hari. </div>
  <div id="chapter2_verse20">
    <b>
      <sup>20 </sup>
    </b>Hindi sinasabi ni Esther ang tungkol sa kaniyang mga kamag-anak at sa kaniyang bayan, gaya ng iniutos sa kaniya ni Mardokeo; at ang pananalita ni Mardokeo ay ginagawa ni Esther, gaya noong nasa ilalim pa siya ng pangangalaga nito.</div>
  <div id="chapter2_verse21">
    <b>
      <sup>21 </sup>
    </b>Nang mga araw na iyon habang nakaupo si Mardokeo sa pintuang-daan ng hari, si Bigtan at si Teres, na dalawang opisyal ng korte ng hari, mga bantay-pinto, ay nagalit at patuloy na nagtatangkang pagbuhatan ng kamay si Haring Ahasuero. </div>
  <div id="chapter2_verse22">
    <b>
      <sup>22 </sup>
    </b>At ang bagay na ito ay nalaman ni Mardokeo, at kaagad niyang sinabi kay Esther na reyna. Nakipag-usap naman si Esther sa hari sa pangalan ni Mardokeo. </div>
  <div id="chapter2_verse23">
    <b>
      <sup>23 </sup>
    </b>Kaya ang bagay na ito ay siniyasat at nang maglaon ay natuklasan, at kapuwa sila ibinitin sa tulos; pagkatapos nito ay isinulat iyon sa aklat ng mga pangyayari nang mga araw sa harap ng hari.</div>
</div>