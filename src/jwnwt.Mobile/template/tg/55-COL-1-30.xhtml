<div><p class="biblename">Sa mga Taga-Colosas</p><div id="chapter1_verse1"><span class="w_ch"><b>1 </b></span>Si Pablo, isang apostol ni Kristo Jesus sa pamamagitan ng kalooban ng Diyos, at si Timoteo na ating kapatid </div><div id="chapter1_verse2"><b><sup>2 </sup></b>sa mga banal at sa tapat na mga kapatid na kaisa ni Kristo sa Colosas:</div><div id="chapter1_verse3"><b><sup>3 </sup></b>Pinasasalamatan naming lagi ang Diyos na Ama ng ating Panginoong Jesu-Kristo kapag nananalangin kami para sa inyo, </div><div id="chapter1_verse4"><b><sup>4 </sup></b>yamang narinig namin ang tungkol sa inyong pananampalataya may kaugnayan kay Kristo Jesus at sa pag-ibig na taglay ninyo para sa lahat ng mga banal </div><div id="chapter1_verse5"><b><sup>5 </sup></b>dahil sa pag-asa na inilalaan para sa inyo sa langit. Ang pag-asang ito ay narinig ninyo noon sa pamamagitan ng pagsasabi ng katotohanan ng mabuting balitang iyon </div><div id="chapter1_verse6"><b><sup>6 </sup></b>na dumating sa inyo, kung paanong ito ay namumunga at lumalago sa buong sanlibutan gaya rin naman sa gitna ninyo, mula nang araw na marinig ninyo at may-katumpakang malaman <div id="page1778"></div>ang di-sana-nararapat na kabaitan ng Diyos sa katotohanan. </div><div id="chapter1_verse7"><b><sup>7 </sup></b>Iyan ang inyong natutuhan mula kay Epafras na ating minamahal na kapuwa alipin, na isang tapat na ministro ng Kristo para sa amin, </div><div id="chapter1_verse8"><b><sup>8 </sup></b>na siya ring nagbunyag sa amin ng inyong pag-ibig sa espirituwal na paraan.</div><div id="chapter1_verse9"><b><sup>9 </sup></b>Iyan din ang dahilan kung bakit kami, mula nang araw na marinig namin iyon, ay hindi tumitigil sa pananalangin para sa inyo at sa paghiling na mapuspos kayo ng tumpak na kaalaman sa kaniyang kalooban na may buong karunungan at espirituwal na pagkaunawa, </div><div id="chapter1_verse10"><b><sup>10 </sup></b>sa layuning lumakad nang karapat-dapat kay Jehova upang palugdan siya nang lubos samantalang patuloy kayong namumunga sa bawat mabuting gawa at lumalago sa tumpak na kaalaman sa Diyos, </div><div id="chapter1_verse11"><b><sup>11 </sup></b>na pinalalakas taglay ang buong kapangyarihan ayon sa kaniyang maluwalhating kalakasan nang sa gayon ay makapagbata nang lubos at magkaroon ng mahabang pagtitiis taglay ang kagalakan, </div><div id="chapter1_verse12"><b><sup>12 </sup></b>na pinasasalamatan ang Ama na nagpangyaring maging karapat-dapat kayo sa inyong pakikibahagi sa mana ng mga banal sa liwanag.</div><div id="chapter1_verse13"><b><sup>13 </sup></b>Iniligtas niya tayo mula sa awtoridad ng kadiliman at inilipat tayo sa kaharian ng Anak ng kaniyang pag-ibig, </div><div id="chapter1_verse14"><b><sup>14 </sup></b>na sa pamamagitan niya ay taglay natin ang ating paglaya sa pamamagitan ng pantubos, ang kapatawaran ng ating mga kasalanan. </div><div id="chapter1_verse15"><b><sup>15 </sup></b>Siya ang larawan ng di-nakikitang Diyos, ang panganay sa lahat ng nilalang; </div><div id="chapter1_verse16"><b><sup>16 </sup></b>sapagkat sa pamamagitan niya ang lahat ng iba pang bagay ay nilalang sa langit at sa ibabaw ng lupa, ang mga bagay na nakikita at ang mga bagay na di-nakikita, maging mga trono man o mga pagkapanginoon o mga pamahalaan o mga awtoridad. Ang lahat ng iba pang bagay ay nilalang sa pamamagitan niya at para sa kaniya. </div><div id="chapter1_verse17"><b><sup>17 </sup></b>Gayundin, siya ay una pa sa lahat ng iba pang bagay at sa pamamagitan niya ang lahat ng iba pang bagay ay pinairal, </div><div id="chapter1_verse18"><b><sup>18 </sup></b>at siya ang ulo ng katawan, ang kongregasyon. Siya ang pasimula, ang panganay mula sa mga patay, upang siya ang maging una sa lahat ng bagay; </div><div id="chapter1_verse19"><b><sup>19 </sup></b>sapagkat minabuti ng Diyos na ang buong kalubusan ay manahan sa kaniya, </div><div id="chapter1_verse20"><b><sup>20 </sup></b>at sa pamamagitan niya ay ipagkasundong muli sa kaniyang sarili ang lahat ng iba pang bagay sa paggawa ng kapayapaan sa pamamagitan ng dugo na kaniyang itinigis sa pahirapang tulos, maging ang mga iyon man ay mga bagay sa ibabaw ng lupa o mga bagay sa langit.</div><div id="chapter1_verse21"><b><sup>21 </sup></b>Kayo nga na mga dating hiwalay at mga kaaway sa dahilang ang inyong mga pag-iisip ay nasa mga gawang balakyot </div><div id="chapter1_verse22"><b><sup>22 </sup></b>ay muli niya ngayong ipinakipagkasundo sa pamamagitan ng katawang laman ng isang iyon sa pamamagitan ng kaniyang kamatayan, upang kayo ay iharap na banal at walang dungis at malaya sa anumang akusasyon sa harap niya, </div><div id="chapter1_verse23"><b><sup>23 </sup></b>sabihin pa, kung kayo ay nananatili sa pananampalataya, na nakatayo sa pundasyon at matatag at hindi naililihis mula sa pag-asa ng mabuting balitang iyon na inyong narinig, at siyang ipinangaral sa lahat ng nilalang na nasa silong ng langit. Tungkol sa mabuting balitang ito, akong si Pablo ay naging ministro.</div><div id="chapter1_verse24"><b><sup>24 </sup></b>Ako ngayon ay nagsasaya sa aking mga pagdurusa para <div id="page1779"></div>sa inyo, at pinupunan ko, sa ganang akin, ang kakulangan ng mga kapighatian ng Kristo sa aking laman alang-alang sa kaniyang katawan, na siyang kongregasyon. </div><div id="chapter1_verse25"><b><sup>25 </sup></b>Ako ay naging isang ministro ng kongregasyong ito ayon sa pagiging katiwala mula sa Diyos na ibinigay sa akin para sa inyong kapakanan upang ipangaral nang lubusan ang salita ng Diyos, </div><div id="chapter1_verse26"><b><sup>26 </sup></b>ang sagradong lihim na itinago mula sa nakalipas na mga sistema ng mga bagay at mula sa nakaraang mga salinlahi. Ngunit ngayon ay ginawa na itong hayag sa kaniyang mga banal, </div><div id="chapter1_verse27"><b><sup>27 </sup></b>na sa kanila ay nalugod ang Diyos na ipaalam kung ano ang maluwalhating kayamanan ng sagradong lihim na ito sa gitna ng mga bansa. Ito ay si Kristo na kaisa ninyo, ang pag-asa ng kaniyang kaluwalhatian. </div><div id="chapter1_verse28"><b><sup>28 </sup></b>Siya ang aming inihahayag, na pinaaalalahanan ang bawat tao at tinuturuan ang bawat tao sa buong karunungan, upang ang bawat tao ay maiharap naming ganap na kaisa ni Kristo. </div><div id="chapter1_verse29"><b><sup>29 </sup></b>Sa layunin ngang ito ay nagpapagal ako, na nagpupunyagi ayon sa pagkilos niya at siyang gumagana sa akin taglay ang kapangyarihan.</div></div>