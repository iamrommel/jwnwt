<div>
  <div id="chapter12_verse1">
    <span class="w_ch">
      <b>12 </b>
    </span>Alalahanin mo ngayon ang iyong Dakilang Maylalang sa mga araw ng iyong kabinataan, bago dumating ang kapaha-pahamak na mga araw, o sumapit ang mga taon kapag sasabihin mo: “Wala akong kaluguran sa mga iyon”; </div>
  <div id="chapter12_verse2">
    <b>
      <sup>2 </sup>
    </b>bago ang araw at ang liwanag at ang buwan at ang mga bituin ay magdilim, at ang mga ulap ay bumalik, pagkatapos ay ang ulan; </div>
  <div id="chapter12_verse3">
    <b>
      <sup>3 </sup>
    </b>sa araw na ang mga tagapag-ingat ng bahay ay nanginginig, at ang mga lalaking may kalakasan ay nakabaluktot na, at ang mga babaing naggigiling ay tumigil sa paggawa sapagkat kumaunti na sila, at ang mga babaing tumitingin mula sa bintana ay nadidiliman; </div>
  <div id="chapter12_verse4">
    <b>
      <sup>4 </sup>
    </b>at ang mga pinto na nakaharap sa lansangan ay isinara, kapag ang ingay ng gilingan ay naging mahina, at ang isa ay bumabangon dahil sa huni ng ibon, at ang lahat ng mga anak na babae ng awitin ay humina. </div>
  <div id="chapter12_verse5">
    <b>
      <sup>5 </sup>
    </b>Gayundin, natatakot sila dahil lamang sa kataasan, at may mga kakilabutan sa daan. At ang punong almendras ay namumulaklak, at kinakaladkad ng tipaklong ang kaniyang sarili, at ang bunga ng alcaparra ay pumuputok, sapagkat ang tao ay lumalakad patungo sa kaniyang namamalaging bahay at ang mga tagahagulhol ay lumilibot na sa lansangan; </div>
  <div id="chapter12_verse6">
    <b>
      <sup>6 </sup>
    </b>bago ang panaling pilak ay maalis, at ang ginintuang mangkok ay madurog, at ang banga sa may bukal ay mabasag, at ang gulong ng panalok para sa imbakang-tubig ay madurog. </div>
  <div id="chapter12_verse7">
    <b>
      <sup>7 </sup>
    </b>Kung magkagayon ang alabok ay babalik sa lupa gaya ng dati at ang espiritu ay babalik sa tunay na Diyos na nagbigay nito.</div>
  <div id="chapter12_verse8">
    <b>
      <sup>8 </sup>
    </b>“Kaylaking kawalang-kabuluhan!” ang sabi ng tagapagtipon, “Ang lahat ng bagay ay walang kabuluhan.”</div>
  <div id="chapter12_verse9">
    <b>
      <sup>9 </sup>
    </b>At bukod pa sa pagiging marunong ng tagapagtipon, patuluyan din niyang tinuruan ng kaalaman ang mga tao, at siya ay nagmuni-muni at lubusang nagsaliksik, upang makapagsaayos siya ng maraming kawikaan. </div>
  <div id="chapter12_verse10">
    <b>
      <sup>10 </sup>
    </b>Ang tagapagtipon ay nagsikap na makasumpong ng nakalulugod na mga salita at makasulat ng wastong mga salita ng katotohanan.</div>
  <div id="chapter12_verse11">
    <b>
      <sup>11 </sup>
    </b>Ang mga salita ng marurunong ay gaya ng mga pantaboy sa baka, at gaya ng mga pakong ibinaon yaong mga nagsasagawa ng pagtitipon ng mga pangungusap; ang mga ito ay ibinigay mula sa isang pastol. </div>
  <div id="chapter12_verse12">
    <b>
      <sup>12 </sup>
    </b>May kinalaman sa anumang bagay bukod pa sa mga ito, anak ko, bigyang-pansin mo ang babala: Ang paggawa ng maraming aklat ay walang wakas, at ang labis na debosyon sa mga iyon ay nakapanghihimagod sa laman.</div>
  <div id="chapter12_verse13">
    <b>
      <sup>13 </sup>
    </b>Ang katapusan ng bagay, matapos marinig ang lahat, ay: Matakot ka sa tunay na Diyos at tuparin mo ang kaniyang mga utos. Sapagkat ito ang buong katungkulan ng tao. </div>
  <div id="chapter12_verse14">
    <b>
      <sup>14 </sup>
    </b>Sapagkat dadalhin ng tunay na Diyos sa kahatulan ang bawat uri ng gawa may kaugnayan sa bawat bagay na nakatago, kung ito ba ay mabuti o masama.</div>
</div>