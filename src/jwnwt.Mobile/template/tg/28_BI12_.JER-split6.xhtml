<div>
  <div id="chapter6_verse1">
    <span class="w_ch">
      <b>6 </b>
    </span>Sumilong kayo, O kayong mga anak ni Benjamin, mula sa gitna ng Jerusalem; at sa Tekoa ay hipan ninyo ang tambuli. At sa Bet-hakerem ay magtaas kayo ng hudyat na apoy; sapagkat ang kapahamakan ay nakatanaw mula sa hilaga, isa ngang malakas na pagbagsak. </div>
  <div id="chapter6_verse2">
    <b>
      <sup>2 </sup>
    </b>Ang anak na babae ng Sion ay nakahalintulad nga ng isang babaing kahali-halina at pinalaking mayumi. </div>
  <div id="chapter6_verse3">
    <b>
      <sup>3 </sup>
    </b>Sa kaniya ay pumaroon ang mga pastol at ang kanilang mga kawan. Laban sa kaniya ay nagtayo sila ng kanilang mga tolda sa buong palibot. Nanginain sila ng kani-kaniyang <div id="page1165"></div>bahagi. </div>
  <div id="chapter6_verse4">
    <b>
      <sup>4 </sup>
    </b>Laban sa kaniya ay nagpabanal sila ng digmaan: “Bumangon kayo, at umahon tayo sa katanghaliang tapat!”</div>
  <div id="chapter6_verse5">
    <b>
      <sup>5 </sup>
    </b>“Bumangon kayo, at umahon tayo sa gabi at gibain natin ang kaniyang mga tirahang tore.”</div>
  <div id="chapter6_verse6">
    <b>
      <sup>6 </sup>
    </b>Sapagkat ito ang sinabi ni Jehova ng mga hukbo: “Pumutol kayo ng kahoy at itindig ninyo laban sa Jerusalem ang isang muralyang pangubkob. Siya ang lunsod na hihingan ng pagsusulit. Siya ay walang iba kundi paniniil lamang sa gitna niya. </div>
  <div id="chapter6_verse7">
    <b>
      <sup>7 </sup>
    </b>Kung paanong pinananatiling malamig ng imbakang-tubig ang tubig nito, gayon niya pinananatiling malamig ang kaniyang kasamaan. Ang karahasan at pananamsam ay naririnig sa kaniya; ang sakit at salot ay palaging nasa harap ng aking mukha. </div>
  <div id="chapter6_verse8">
    <b>
      <sup>8 </sup>
    </b>Magpatuwid ka, O Jerusalem, upang ang aking kaluluwa ay hindi lumayo sa iyo sa pagkasuklam; upang hindi kita gawing tiwangwang na kaguhuan, isang lupaing hindi tinatahanan.”</div>
  <div id="chapter6_verse9">
    <b>
      <sup>9 </sup>
    </b>Ito ang sinabi ni Jehova ng mga hukbo: “Walang pagsalang hihimalayin nila ang nalabi ng Israel na parang isang punong ubas. Ibalik mo ang iyong kamay na gaya niyaong namimitas ng ubas sa mga pangkuyapit ng baging.”</div>
  <div id="chapter6_verse10">
    <b>
      <sup>10 </sup>
    </b>“Kanino ako magsasalita at magbibigay ng babala, upang marinig nila? Narito! Ang kanilang tainga ay di-tuli, anupat hindi sila makapagbigay-pansin. Narito! Ang mismong salita ni Jehova ay naging kadustaan sa kanila, na salitang hindi nila kinalulugdan. </div>
  <div id="chapter6_verse11">
    <b>
      <sup>11 </sup>
    </b>At napuno ako ng pagngangalit ni Jehova. Nanghimagod ako sa kapipigil.”</div>
  <div id="chapter6_verse12">
    <b>
      <sup>12 </sup>
    </b>At ang kanilang mga bahay ay tiyak na ibibigay sa iba upang ariin, ang mga bukid at ang mga asawa nang magkakasabay. Sapagkat iuunat ko ang aking kamay laban sa mga tumatahan sa lupain,” ang sabi ni Jehova.</div>
  <div id="chapter6_verse13">
    <b>
      <sup>13 </sup>
    </b>“Sapagkat mula sa pinakamababa sa kanila hanggang sa pinakadakila sa kanila, bawat isa ay naghahanap sa ganang kaniya ng di-tapat na pakinabang; at mula sa propeta hanggang sa saserdote, bawat isa ay gumagawi nang may kabulaanan. </div>
  <div id="chapter6_verse14">
    <b>
      <sup>14 </sup>
    </b>At sinisikap nilang pagalingin nang bahagya ang pagkasira ng aking bayan, na sinasabi, ‘May kapayapaan! May kapayapaan!’ gayong wala namang kapayapaan. </div>
  <div id="chapter6_verse15">
    <b>
      <sup>15 </sup>
    </b>Nakadama ba sila ng kahihiyan sapagkat isang bagay na karima-rimarim ang ginawa nila? Una, talagang hindi sila nakadarama ng kahihiyan; isa pa, hindi man lamang nila alam kung paano mapahiya. Kaya mabubuwal sila sa gitna niyaong mga nabubuwal; sa panahon ng paghingi ko sa kanila ng pagsusulit ay matitisod sila,” ang sabi ni Jehova.</div>
  <div id="chapter6_verse16">
    <b>
      <sup>16 </sup>
    </b>Ito ang sinabi ni Jehova: “Tumayo kayo sa mga daan at tingnan, at ipagtanong ninyo ang mga landas noong sinaunang panahon, kung nasaan nga ang mabuting daan; at lakaran ninyo iyon, at makasumpong kayo ng kaginhawahan para sa inyong mga kaluluwa.” Ngunit patuloy nilang sinasabi: “Hindi namin lalakaran.” <div id="page1166"></div></div>
  <div id="chapter6_verse17">
    <b>
      <sup>17 </sup>
    </b>“At nagbangon ako sa inyo ng mga bantay, ‘Magbigay-pansin kayo sa tunog ng tambuli!’ ” Ngunit patuloy nilang sinasabi: “Hindi kami magbibigay-pansin.” </div>
  <div id="chapter6_verse18">
    <b>
      <sup>18 </sup>
    </b>“Kaya dinggin ninyo, O kayong mga bansa! At alamin mo, O ikaw na kapulungan, kung ano ang darating sa kanila. </div>
  <div id="chapter6_verse19">
    <b>
      <sup>19 </sup>
    </b>Pakinggan mo, O lupa! Narito, magpapasapit ako ng kapahamakan sa bayang ito bilang bunga ng kanilang mga kaisipan, sapagkat hindi sila nagbigay-pansin sa akin mismong mga salita; at ang aking kautusan—patuloy rin nilang itinatakwil iyon.”</div>
  <div id="chapter6_verse20">
    <b>
      <sup>20 </sup>
    </b>“Ano ang halaga nito sa akin kung nagdadala ka man ng olibano mula sa Sheba at ng mainam na kania mula sa lupain sa malayo? Ang inyong mga buong handog na sinusunog ay hindi nagdudulot ng kaluguran, at ang inyo mismong mga hain ay hindi kasiya-siya sa akin.” </div>
  <div id="chapter6_verse21">
    <b>
      <sup>21 </sup>
    </b>Kaya ito ang sinabi ni Jehova: “Narito, maglalagay ako ng mga katitisuran para sa bayang ito, at tiyak na matitisod sila sa mga iyon, mga ama at mga anak na magkakasama; ang kapitbahay at ang kaniyang kasama—malilipol sila.”</div>
  <div id="chapter6_verse22">
    <b>
      <sup>22 </sup>
    </b>Ito ang sinabi ni Jehova: “Narito! Isang bayan ang dumarating mula sa lupain ng hilaga, at may isang dakilang bansa na magigising mula sa pinakamalalayong bahagi ng lupa. </div>
  <div id="chapter6_verse23">
    <b>
      <sup>23 </sup>
    </b>Ang busog at ang diyabelin ay kanilang hahawakan. Iyon ay malupit, at hindi sila mahahabag. Ang kanilang tinig ay aalingawngaw na parang dagat, at sasakay sila sa mga kabayo. Iyon ay nakahanay sa pagbabaka gaya ng isang lalaking mandirigma laban sa iyo, O anak na babae ng Sion.”</div>
  <div id="chapter6_verse24">
    <b>
      <sup>24 </sup>
    </b>Narinig namin ang ulat tungkol doon. Ang aming mga kamay ay nanlupaypay. Pinanaigan kami ng kabagabagan, ng mga kirot ng pagdaramdam na gaya ng sa babaing nanganganak. </div>
  <div id="chapter6_verse25">
    <b>
      <sup>25 </sup>
    </b>Huwag kang lumabas sa parang, at huwag kang lumakad sa daan; sapagkat naroon ang tabak ng kaaway, may pagkatakot sa buong palibot. </div>
  <div id="chapter6_verse26">
    <b>
      <sup>26 </sup>
    </b>O anak na babae ng aking bayan, magbigkis ka ng telang-sako at gumumon ka sa abo. Ang iyong pagdadalamhati ay gawin mong gaya niyaong para sa kaisa-isang anak, ang paghagulhol na may kapaitan; sapagkat biglang darating sa atin ang mananamsam.</div>
  <div id="chapter6_verse27">
    <b>
      <sup>27 </sup>
    </b>“Ikaw ay ginawa kong tagauri ng metal sa gitna ng aking bayan, isa na lubusang nagsusuri; at magbibigay-pansin ka at susuriin mo ang kanilang lakad. </div>
  <div id="chapter6_verse28">
    <b>
      <sup>28 </sup>
    </b>Silang lahat ang pinakasutil na mga tao, gumagala-gala bilang mga maninirang-puri—tanso at bakal. Silang lahat ay mapagpahamak. </div>
  <div id="chapter6_verse29">
    <b>
      <sup>29 </sup>
    </b>Ang mga bulusan ay nasunog. Mula sa kanilang apoy ay may tingga. Ang isa ay patuloy na puspusang nagdadalisay na wala namang kabuluhan, at yaong masasama ay hindi nahihiwalay. </div>
  <div id="chapter6_verse30">
    <b>
      <sup>30 </sup>
    </b>Pilak na itinakwil ang tiyak na itatawag sa kanila ng mga tao, sapagkat itinakwil sila ni Jehova.”</div>
</div>