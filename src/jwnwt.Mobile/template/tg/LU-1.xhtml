<div>
  <p>Ayon kay Lucas</p>
  <div id="chapter1_verse1">
    <span class="w_ch">
      <b>1 </b>
    </span>Yamang marami ang nagsikap na magtipon ng kapahayagan ng mga katotohanan na lubusang pinaniniwalaan sa gitna natin, </div>
  <div id="chapter1_verse2">
    <b>
      <sup>2 </sup>
    </b>kung paanong inihatid ang mga ito sa amin niyaong mga mula sa pasimula ay naging mga saksi at mga tagapaglingkod ng mensahe, </div>
  <div id="chapter1_verse3">
    <b>
      <sup>3 </sup>
    </b>nagpasiya rin ako, sapagkat tinalunton ko ang lahat ng bagay mula sa pasimula nang may katumpakan, na isulat sa iyo ang mga iyon ayon sa lohikal na pagkakasunud-sunod, kagalang-galang na Teofilo, </div>
  <div id="chapter1_verse4">
    <b>
      <sup>4 </sup>
    </b>upang malaman mo nang lubos ang katiyakan ng mga bagay na itinuro sa iyo nang bibigan.</div>
  <div id="chapter1_verse5">
    <b>
      <sup>5 </sup>
    </b>Nang mga araw ni Herodes, na hari ng Judea, may isang saserdote na nagngangalang Zacarias mula sa pangkat ni Abias, at siya ay may asawa mula sa mga anak na babae ni Aaron, at ang kaniyang pangalan ay Elisabet. </div>
  <div id="chapter1_verse6">
    <b>
      <sup>6 </sup>
    </b>Sila ay kapuwa matuwid sa harap ng Diyos dahil sa paglakad nang walang kapintasan ayon sa lahat ng mga utos at mga kahilingan ng batas ni Jehova. </div>
  <div id="chapter1_verse7">
    <b>
      <sup>7 </sup>
    </b>Ngunit wala silang anak, sapagkat si Elisabet ay baog, at sila ay kapuwa matanda na sa mga taon.</div>
  <div id="chapter1_verse8">
    <b>
      <sup>8 </sup>
    </b>Habang naglilingkod nga siya bilang saserdote sa atas ng kaniyang pangkat sa harap ng Diyos, </div>
  <div id="chapter1_verse9">
    <b>
      <sup>9 </sup>
    </b>ayon sa kapita-pitagang kaugalian ng makasaserdoteng katungkulan ay naging pagkakataon niya na maghandog ng insenso nang pumasok siya sa santuwaryo ni Jehova; </div>
  <div id="chapter1_verse10">
    <b>
      <sup>10 </sup>
    </b>at ang buong karamihan ng mga tao ay nananalangin sa labas sa oras ng paghahandog ng insenso. </div>
  <div id="chapter1_verse11">
    <b>
      <sup>11 </sup>
    </b>Sa kaniya ay nagpakita ang anghel ni Jehova, na nakatayo sa gawing kanan ng altar ng insenso. </div>
  <div id="chapter1_verse12">
    <b>
      <sup>12 </sup>
    </b>Ngunit nabagabag si Zacarias sa nakita, at dinatnan siya ng takot. </div>
  <div id="chapter1_verse13">
    <b>
      <sup>13 </sup>
    </b>Gayunman, sinabi sa kaniya ng anghel: “Huwag kang matakot, Zacarias, sapagkat ang iyong pagsusumamo ay malugod na pinakinggan, at ang iyong asawang si Elisabet ay magkakaanak sa iyo ng isang lalaki, at tatawagin mong Juan ang pangalan nito. </div>
  <div id="chapter1_verse14">
    <b>
      <sup>14 </sup>
    </b>At magkakaroon ka ng kagalakan at malaking katuwaan, at marami ang magsasaya dahil sa kaniyang kapanganakan; </div>
  <div id="chapter1_verse15">
    <b>
      <sup>15 </sup>
    </b>sapagkat siya ay magiging dakila sa harap ni Jehova. Ngunit hindi siya kailanman iinom ng alak at matapang na inumin, at siya ay mapupuspos ng banal na espiritu mula pa sa bahay-bata ng kaniyang ina; </div>
  <div id="chapter1_verse16">
    <b>
      <sup>16 </sup>
    </b>at marami sa mga anak ni Israel ang ipanunumbalik niya kay Jehova na kanilang Diyos. </div>
  <div id="chapter1_verse17">
    <b>
      <sup>17 </sup>
    </b>Gayundin, siya ay mauuna sa kaniya taglay ang espiritu at kapangyarihan ni Elias, upang ipanumbalik ang mga puso ng mga ama sa mga anak at ang mga masuwayin tungo sa praktikal na karunungan ng mga matuwid, upang ihanda para kay Jehova ang isang nakahandang bayan.”</div>
  <div id="chapter1_verse18">
    <b>
      <sup>18 </sup>
    </b>At sinabi ni Zacarias sa anghel: “Paano ko ito matitiyak? Sapagkat ako ay matanda na at ang aking asawa ay matanda na sa mga taon.” </div>
  <div id="chapter1_verse19">
    <b>
      <sup>19 </sup>
    </b>Bilang tugon ay sinabi sa kaniya ng anghel: “Ako ay si Gabriel, na tumatayong malapit sa harap ng Diyos, at isinugo ako upang makipag-usap sa iyo at ipahayag <div id="page1537"></div>sa iyo ang mabuting balita tungkol sa mga bagay na ito. </div>
  <div id="chapter1_verse20">
    <b>
      <sup>20 </sup>
    </b>Ngunit, narito! ikaw ay magiging tahimik at hindi makapagsasalita hanggang sa araw na maganap ang mga bagay na ito, sapagkat hindi ka naniwala sa aking mga salita, na matutupad sa kanilang takdang panahon.” </div>
  <div id="chapter1_verse21">
    <b>
      <sup>21 </sup>
    </b>Samantala ang mga tao ay patuloy na naghihintay kay Zacarias, at sila ay nagsimulang magtaka sa kaniyang pagluluwat sa santuwaryo. </div>
  <div id="chapter1_verse22">
    <b>
      <sup>22 </sup>
    </b>Ngunit nang lumabas siya ay hindi siya makapagsalita sa kanila, at napag-unawa nila na nakakita siya ng isang kahima-himalang tanawin sa santuwaryo; at patuloy siyang sumesenyas sa kanila, ngunit nanatiling pipi. </div>
  <div id="chapter1_verse23">
    <b>
      <sup>23 </sup>
    </b>At nang maganap ang mga araw ng kaniyang pangmadlang paglilingkod, siya ay umuwi sa kaniyang tahanan.</div>
  <div id="chapter1_verse24">
    <b>
      <sup>24 </sup>
    </b>Ngunit pagkatapos ng mga araw na ito si Elisabet na kaniyang asawa ay nagdalang-tao; at nanatili siyang nakabukod nang limang buwan, na sinasabi: </div>
  <div id="chapter1_verse25">
    <b>
      <sup>25 </sup>
    </b>“Sa ganitong paraan nakitungo si Jehova sa akin sa mga araw na ito nang ituon niya sa akin ang kaniyang pansin upang alisin ang aking kadustaan sa gitna ng mga tao.”</div>
  <div id="chapter1_verse26">
    <b>
      <sup>26 </sup>
    </b>Nang kaniyang ikaanim na buwan ang anghel na si Gabriel ay isinugo mula sa Diyos sa isang lunsod ng Galilea na pinanganlang Nazaret, </div>
  <div id="chapter1_verse27">
    <b>
      <sup>27 </sup>
    </b>sa isang dalaga na ipinangakong mapangasawa ng isang lalaki na nagngangalang Jose mula sa sambahayan ni David; at ang pangalan ng dalaga ay Maria. </div>
  <div id="chapter1_verse28">
    <b>
      <sup>28 </sup>
    </b>At nang pumasok siya sa kinaroroonan nito ay kaniyang sinabi: “Magandang araw, isa na lubhang kinalulugdan, si Jehova ay sumasaiyo.” </div>
  <div id="chapter1_verse29">
    <b>
      <sup>29 </sup>
    </b>Ngunit lubha itong nagulumihanan sa pananalitang iyon at nagsimulang mangatuwiran kung anong uri kaya ito ng pagbati. </div>
  <div id="chapter1_verse30">
    <b>
      <sup>30 </sup>
    </b>Kaya sinabi sa kaniya ng anghel: “Huwag kang matakot, Maria, sapagkat nakasumpong ka ng lingap ng Diyos; </div>
  <div id="chapter1_verse31">
    <b>
      <sup>31 </sup>
    </b>at, narito! ikaw ay maglilihi sa iyong bahay-bata at magsisilang ng isang anak na lalaki, at tatawagin mong Jesus ang pangalan nito. </div>
  <div id="chapter1_verse32">
    <b>
      <sup>32 </sup>
    </b>Ang isang ito ay magiging dakila at tatawaging Anak ng Kataas-taasan; at ibibigay sa kaniya ng Diyos na Jehova ang trono ni David na kaniyang ama, </div>
  <div id="chapter1_verse33">
    <b>
      <sup>33 </sup>
    </b>at siya ay mamamahala bilang hari sa sambahayan ni Jacob magpakailanman, at hindi magkakaroon ng wakas ang kaniyang kaharian.”</div>
  <div id="chapter1_verse34">
    <b>
      <sup>34 </sup>
    </b>Ngunit sinabi ni Maria sa anghel: “Paano ito mangyayari, yamang wala akong pakikipagtalik sa lalaki?” </div>
  <div id="chapter1_verse35">
    <b>
      <sup>35 </sup>
    </b>Bilang sagot ay sinabi ng anghel sa kaniya: “Ang banal na espiritu ay darating sa iyo, at ang kapangyarihan ng Kataas-taasan ay lililim sa iyo. Sa dahilan ding iyan kung kaya ang ipanganganak ay tatawaging banal, Anak ng Diyos. </div>
  <div id="chapter1_verse36">
    <b>
      <sup>36 </sup>
    </b>At, narito! si Elisabet din mismo na iyong kamag-anak ay naglihi ng isang anak na lalaki, sa kaniyang katandaan, at ito ang ikaanim na buwan para sa kaniya, ang tinatawag na babaing baog; </div>
  <div id="chapter1_verse37">
    <b>
      <sup>37 </sup>
    </b>sapagkat sa Diyos ay walang kapahayagan ang imposible.” </div>
  <div id="chapter1_verse38">
    <b>
      <sup>38 </sup>
    </b>Nang magkagayon ay sinabi ni Maria: “Narito! Ang aliping babae ni Jehova! Maganap nawa ito sa akin ayon sa iyong kapahayagan.” Sa gayon ay umalis ang anghel mula sa kaniya.</div>
  <div id="chapter1_verse39">
    <b>
      <sup>39 </sup>
    </b>Kaya bumangon si Maria nang mga araw na ito at nagmamadaling pumaroon sa bulubunduking lalawigan, sa isang lunsod ng Juda, </div>
  <div id="chapter1_verse40">
    <b>
      <sup>40 </sup>
    </b>at pumasok siya sa tahanan ni Zacarias <div id="page1538"></div>at binati si Elisabet. </div>
  <div id="chapter1_verse41">
    <b>
      <sup>41 </sup>
    </b>Buweno, nang marinig ni Elisabet ang pagbati ni Maria, ang sanggol sa kaniyang bahay-bata ay lumukso; at si Elisabet ay napuspos ng banal na espiritu, </div>
  <div id="chapter1_verse42">
    <b>
      <sup>42 </sup>
    </b>at siya ay bumulalas ng malakas na sigaw at nagsabi: “Pinagpala ka sa gitna ng mga babae, at pinagpala ang bunga ng iyong bahay-bata! </div>
  <div id="chapter1_verse43">
    <b>
      <sup>43 </sup>
    </b>Kaya paano ngang napasaakin ang pribilehiyong ito, ang pagparito sa akin ng ina ng aking Panginoon? </div>
  <div id="chapter1_verse44">
    <b>
      <sup>44 </sup>
    </b>Sapagkat, narito! nang dumating sa aking mga tainga ang tinig ng iyong pagbati, ang sanggol sa aking bahay-bata ay lumukso taglay ang malaking katuwaan. </div>
  <div id="chapter1_verse45">
    <b>
      <sup>45 </sup>
    </b>Maligaya rin siya na naniwala, sapagkat magkakaroon ng lubos na pagsasakatuparan ng mga bagay na iyon na sinalita sa kaniya mula kay Jehova.”</div>
  <div id="chapter1_verse46">
    <b>
      <sup>46 </sup>
    </b>At sinabi ni Maria: “Dinadakila ng aking kaluluwa si Jehova, </div>
  <div id="chapter1_verse47">
    <b>
      <sup>47 </sup>
    </b>at hindi mapigilan ng aking espiritu ang mag-umapaw sa kagalakan sa Diyos na aking Tagapagligtas; </div>
  <div id="chapter1_verse48">
    <b>
      <sup>48 </sup>
    </b>sapagkat tiningnan niya ang mababang kalagayan ng kaniyang aliping babae. Sapagkat, narito! mula ngayon ay ipahahayag akong maligaya ng lahat ng mga salinlahi; </div>
  <div id="chapter1_verse49">
    <b>
      <sup>49 </sup>
    </b>sapagkat ang Isa na makapangyarihan ay gumawa ng dakilang mga gawa para sa akin, at banal ang kaniyang pangalan; </div>
  <div id="chapter1_verse50">
    <b>
      <sup>50 </sup>
    </b>at sa mga sali’t salinlahi ang kaniyang awa ay naroon sa mga natatakot sa kaniya. </div>
  <div id="chapter1_verse51">
    <b>
      <sup>51 </sup>
    </b>Nagsagawa siya nang may kalakasan sa pamamagitan ng kaniyang bisig, pinangalat niya ang mga palalo sa hinahangad ng kanilang mga puso. </div>
  <div id="chapter1_verse52">
    <b>
      <sup>52 </sup>
    </b>Ibinaba niya ang mga taong may kapangyarihan mula sa mga trono at itinaas niya ang mabababa; </div>
  <div id="chapter1_verse53">
    <b>
      <sup>53 </sup>
    </b>lubusan niyang binusog ng mabubuting bagay ang mga gutóm at pinaalis niya nang walang dala yaong mga may kayamanan. </div>
  <div id="chapter1_verse54">
    <b>
      <sup>54 </sup>
    </b>Sinaklolohan niya ang Israel na kaniyang lingkod, upang alalahanin ang awa, </div>
  <div id="chapter1_verse55">
    <b>
      <sup>55 </sup>
    </b>gaya ng sinabi niya sa ating mga ninuno, kay Abraham at sa kaniyang binhi, magpakailanman.” </div>
  <div id="chapter1_verse56">
    <b>
      <sup>56 </sup>
    </b>Nang magkagayon si Maria ay nanatiling kasama niya nang mga tatlong buwan, at bumalik sa kaniyang sariling tahanan.</div>
  <div id="chapter1_verse57">
    <b>
      <sup>57 </sup>
    </b>Ang panahon nga ay nalubos na upang magsilang si Elisabet, at nagkaanak siya ng isang lalaki. </div>
  <div id="chapter1_verse58">
    <b>
      <sup>58 </sup>
    </b>At narinig ng mga kapitbahay at ng kaniyang mga kamag-anak na dinakila ni Jehova ang kaniyang awa sa kaniya, at sila ay nagsimulang makipagsaya sa kaniya. </div>
  <div id="chapter1_verse59">
    <b>
      <sup>59 </sup>
    </b>At nang ikawalong araw ay pumaroon sila upang tuliin ang bata, at tatawagin sana nila ito ayon sa pangalan ng kaniyang ama, na si Zacarias. </div>
  <div id="chapter1_verse60">
    <b>
      <sup>60 </sup>
    </b>Ngunit ang kaniyang ina ay sumagot at nagsabi: “Hindi nga! kundi siya ay tatawaging Juan.” </div>
  <div id="chapter1_verse61">
    <b>
      <sup>61 </sup>
    </b>Dahil dito ay sinabi nila sa kaniya: “Walang sinuman sa iyong mga kamag-anak ang tinatawag sa pangalang ito.” </div>
  <div id="chapter1_verse62">
    <b>
      <sup>62 </sup>
    </b>Sa gayon ay tinanong nila ang ama nito sa pamamagitan ng mga senyas kung ano ang nais niyang itawag dito. </div>
  <div id="chapter1_verse63">
    <b>
      <sup>63 </sup>
    </b>At siya ay humingi ng sulatan at sumulat: “Juan ang pangalan nito.” Dahil dito ay namangha silang lahat. </div>
  <div id="chapter1_verse64">
    <b>
      <sup>64 </sup>
    </b>Kaagad na nabuksan ang kaniyang bibig at lumuwag ang kaniyang dila at nagsimula siyang magsalita, na pinagpapala ang Diyos. </div>
  <div id="chapter1_verse65">
    <b>
      <sup>65 </sup>
    </b>At dinatnan ng takot ang lahat ng mga naninirahan sa palibot nila; at sa buong bulubunduking lalawigan ng Judea ay pinasimulang pag-usap-usapan ang lahat ng mga bagay na ito, </div>
  <div id="chapter1_verse66">
    <b>
      <sup>66 </sup>
    </b>at binigyang-pansin ito sa kanilang mga <div id="page1539"></div>puso niyaong lahat ng nakarinig, na sinasabi: “Magiging ano kaya talaga ang batang ito?” Sapagkat ang kamay ni Jehova ay tunay ngang sumasakaniya.</div>
  <div id="chapter1_verse67">
    <b>
      <sup>67 </sup>
    </b>At si Zacarias na ama nito ay napuspos ng banal na espiritu, at humula siya, na sinasabi: </div>
  <div id="chapter1_verse68">
    <b>
      <sup>68 </sup>
    </b>“Pagpalain nawa si Jehova na Diyos ng Israel, sapagkat siya ay nagbaling ng kaniyang pansin at nagsagawa ng katubusan sa kaniyang bayan. </div>
  <div id="chapter1_verse69">
    <b>
      <sup>69 </sup>
    </b>At nagbangon siya ng isang sungay ng kaligtasan para sa atin sa sambahayan ni David na kaniyang lingkod, </div>
  <div id="chapter1_verse70">
    <b>
      <sup>70 </sup>
    </b>kung paanong siya, sa pamamagitan ng bibig ng kaniyang mga banal na propeta noong sinauna, ay nagsalita </div>
  <div id="chapter1_verse71">
    <b>
      <sup>71 </sup>
    </b>tungkol sa kaligtasan mula sa ating mga kaaway at mula sa kamay ng lahat ng napopoot sa atin; </div>
  <div id="chapter1_verse72">
    <b>
      <sup>72 </sup>
    </b>upang isagawa ang awa may kaugnayan sa ating mga ninuno at upang alalahanin ang kaniyang banal na tipan, </div>
  <div id="chapter1_verse73">
    <b>
      <sup>73 </sup>
    </b>ang sumpa na isinumpa niya kay Abraham na ating ninuno, </div>
  <div id="chapter1_verse74">
    <b>
      <sup>74 </sup>
    </b>upang ipagkaloob sa atin, pagkatapos na mailigtas tayo mula sa mga kamay ng mga kaaway, ang pribilehiyo ng walang-takot na pag-uukol ng sagradong paglilingkod sa kaniya </div>
  <div id="chapter1_verse75">
    <b>
      <sup>75 </sup>
    </b>taglay ang pagkamatapat at katuwiran sa harap niya sa lahat ng ating mga araw. </div>
  <div id="chapter1_verse76">
    <b>
      <sup>76 </sup>
    </b>Ngunit kung tungkol sa iyo, anak, tatawagin kang propeta ng Kataas-taasan, sapagkat magpapauna ka sa harap ni Jehova upang ihanda ang kaniyang mga daan, </div>
  <div id="chapter1_verse77">
    <b>
      <sup>77 </sup>
    </b>upang magbigay ng kaalaman tungkol sa kaligtasan sa kaniyang bayan sa pamamagitan ng kapatawaran ng kanilang mga kasalanan, </div>
  <div id="chapter1_verse78">
    <b>
      <sup>78 </sup>
    </b>dahil sa magiliw na pagkamahabagin ng ating Diyos. Dahilan sa habag na ito ay dadalawin tayo ng bukang-liwayway mula sa kaitaasan, </div>
  <div id="chapter1_verse79">
    <b>
      <sup>79 </sup>
    </b>upang magbigay ng liwanag doon sa mga nakaupo sa kadiliman at sa dilim ng kamatayan, upang saganang patnubayan ang ating mga paa sa daan ng kapayapaan.”</div>
  <div id="chapter1_verse80">
    <b>
      <sup>80 </sup>
    </b>At ang bata ay patuloy na lumaki at lumakas sa espiritu, at nanatili siya sa mga disyerto hanggang sa araw na hayagan siyang magpapakita sa Israel.</div>
</div>