<div>
  <div id="chapter14_verse1">
    <span class="w_ch">
      <b>14 </b>
    </span>Nang ikalawang taon ni Jehoas na anak ni Jehoahaz na hari ng Israel, si Amazias na anak ni Jehoas na hari ng Juda ay naging hari. </div>
  <div id="chapter14_verse2">
    <b>
      <sup>2 </sup>
    </b>Dalawampu’t limang taóng gulang siya nang magsimula siyang maghari, at dalawampu’t siyam na taon siyang naghari sa Jerusalem. At ang pangalan ng kaniyang ina ay Jehoadin ng Jerusalem. </div>
  <div id="chapter14_verse3">
    <b>
      <sup>3 </sup>
    </b>At patuloy siyang gumawa ng matuwid sa paningin ni Jehova, gayunma’y hindi tulad ni David na kaniyang ninuno. Ginawa niya ang ayon sa lahat ng ginawa ni Jehoas na kaniyang ama. </div>
  <div id="chapter14_verse4">
    <b>
      <sup>4 </sup>
    </b>Yaon lamang matataas na dako ang hindi nawala. Ang bayan ay naghahain pa rin at gumagawa ng haing usok sa matataas na dako. </div>
  <div id="chapter14_verse5">
    <b>
      <sup>5 </sup>
    </b>At nangyari, nang ang kaharian ay maging matatag sa kaniyang kamay, pinasimulan niyang pabagsakin ang kaniyang mga lingkod na nagpabagsak sa kaniyang amang hari. </div>
  <div id="chapter14_verse6">
    <b>
      <sup>6 </sup>
    </b>At ang mga anak ng mga nanakit ay hindi niya pinatay, ayon sa nakasulat sa aklat ng kautusan ni Moises na iniutos ni Jehova, na nagsasabi: “Ang mga ama ay hindi dapat patayin dahil sa mga anak, at ang mga anak ay hindi dapat patayin dahil sa mga ama; kundi ang bawat isa ay dapat patayin dahil sa kani-kaniyang kasalanan.” </div>
  <div id="chapter14_verse7">
    <b>
      <sup>7 </sup>
    </b>Siya ang nagpabagsak sa mga Edomita sa Libis ng Asin, sampung libong lalaki, <div id="page614"></div>at sumakop sa Sela sa digmaan, at ang pangalan nito ay tinawag na Jokteel hanggang sa araw na ito.</div>
  <div id="chapter14_verse8">
    <b>
      <sup>8 </sup>
    </b>Nang magkagayon ay nagsugo si Amazias ng mga mensahero kay Jehoas na anak ni Jehoahaz na anak ni Jehu na hari ng Israel, na nagsasabi: “Pumarito ka. Magkita tayo nang mukhaan.” </div>
  <div id="chapter14_verse9">
    <b>
      <sup>9 </sup>
    </b>Kaya si Jehoas na hari ng Israel ay nagsugo kay Amazias na hari ng Juda, na nagsasabi: “Ang matinik na panirang-damo na nasa Lebanon ay nagsugo sa sedro na nasa Lebanon, na nagsasabi, ‘Ibigay mo ang iyong anak na babae sa aking anak bilang asawa.’ Gayunman, isang mabangis na hayop sa parang na nasa Lebanon ang dumaan at yumurak sa matinik na panirang-damo. </div>
  <div id="chapter14_verse10">
    <b>
      <sup>10 </sup>
    </b>Walang alinlangang pinabagsak mo ang Edom, at itinaas ka ng iyong puso. Tamasahin mo ang iyong karangalan at manahanan ka sa iyong sariling bahay. Bakit ka nga makikipaghidwaan sa ilalim ng di-kaayaayang mga kalagayan at kailangang mabuwal, ikaw at ang Juda na kasama mo?” </div>
  <div id="chapter14_verse11">
    <b>
      <sup>11 </sup>
    </b>At si Amazias ay hindi nakinig.</div>
  <div id="chapter14_verse12">
    <b>
      <sup>12 </sup>
    </b>At ang Juda ay natalo sa harap ng Israel, kung kaya tumakas sila, ang bawat isa tungo sa kaniyang tolda. </div>
  <div id="chapter14_verse13">
    <b>
      <sup>13 </sup>
    </b>At si Amazias na hari ng Juda na anak ni Jehoas na anak ni Ahazias ang nabihag ni Jehoas na hari ng Israel doon sa Bet-semes, pagkatapos nito ay pumaroon sila sa Jerusalem at sinira niya ang pader ng Jerusalem sa Pintuang-daan ng Efraim hanggang sa Panulukang Pintuang-daan, apat na raang siko. </div>
  <div id="chapter14_verse14">
    <b>
      <sup>14 </sup>
    </b>At kinuha niya ang lahat ng ginto at pilak at ang lahat ng kagamitang masusumpungan sa bahay ni Jehova at sa kabang-yaman ng bahay ng hari at ang mga bihag na panagot at pagkatapos ay bumalik sa Samaria.</div>
  <div id="chapter14_verse15">
    <b>
      <sup>15 </sup>
    </b>Kung tungkol sa iba pa sa mga pangyayari kay Jehoas, kung ano ang kaniyang ginawa at ang kaniyang kalakasan at kung paano siya lumaban kay Amazias na hari ng Juda, hindi ba nakasulat ang mga iyon sa aklat ng mga pangyayari nang mga araw ng mga hari ng Israel? </div>
  <div id="chapter14_verse16">
    <b>
      <sup>16 </sup>
    </b>Sa wakas si Jehoas ay humigang kasama ng kaniyang mga ninuno at inilibing sa Samaria kasama ng mga hari ng Israel, at si Jeroboam na kaniyang anak ay nagsimulang maghari bilang kahalili niya.</div>
  <div id="chapter14_verse17">
    <b>
      <sup>17 </sup>
    </b>At si Amazias na anak ni Jehoas na hari ng Juda ay nabuhay pa nang labinlimang taon pagkamatay ni Jehoas na anak ni Jehoahaz na hari ng Israel. </div>
  <div id="chapter14_verse18">
    <b>
      <sup>18 </sup>
    </b>Kung tungkol sa iba pa sa mga pangyayari kay Amazias, hindi ba nakasulat ang mga iyon sa aklat ng mga pangyayari nang mga araw ng mga hari ng Juda? </div>
  <div id="chapter14_verse19">
    <b>
      <sup>19 </sup>
    </b>Nang maglaon ay nagkaisa silang magsabuwatan laban sa kaniya sa Jerusalem, at tumakas siya patungong Lakis; ngunit nagsugo sila ng tutugis sa kaniya sa Lakis at pinatay siya roon. </div>
  <div id="chapter14_verse20">
    <b>
      <sup>20 </sup>
    </b>Kaya dinala nila siyang nakapatong sa mga kabayo at inilibing siya sa Jerusalem kasama ng kaniyang mga ninuno sa Lunsod ni David. </div>
  <div id="chapter14_verse21">
    <b>
      <sup>21 </sup>
    </b>Nang magkagayon ay kinuha ng buong bayan ng Juda si Azarias, na labing-anim na taóng gulang noon, at ginawa nila siyang hari bilang kahalili ng kaniyang amang si Amazias. </div>
  <div id="chapter14_verse22">
    <b>
      <sup>22 </sup>
    </b>Siya ang nagtayo ng Elat at nagsauli nito sa Juda pagkaraang ang hari ay humigang kasama ng kaniyang mga ninuno.</div>
  <div id="chapter14_verse23">
    <b>
      <sup>23 </sup>
    </b>Nang ikalabinlimang taon ni Amazias na anak ni Jehoas na hari ng Juda, si Jeroboam na anak ni Jehoas na hari ng Israel ay naging hari sa Samaria sa loob ng apatnapu’t isang taon. </div>
  <div id="chapter14_verse24">
    <b>
      <sup>24 </sup>
    </b>At patuloy siyang gumawa ng masama sa paningin ni Jehova. Hindi niya nilisan ang lahat ng kasalanan ni Jeroboam na anak ni Nebat, na pinangyari niyang ipagkasala ng Israel. </div>
  <div id="chapter14_verse25">
    <b>
      <sup>25 </sup>
    </b>Siya ang nagsauli ng hangganan ng Israel mula sa pagpasok sa Hamat hanggang sa dagat ng Araba, ayon sa salita ni Jehova na Diyos ng Israel na nagsalita sa pamamagitan ng kaniyang lingkod na si Jonas na anak ni Amitai, ang propeta na mula sa Gat-heper. </div>
  <div id="chapter14_verse26">
    <b>
      <sup>26 </sup>
    </b>Sapagkat nakita ni Jehova ang napakapait na kapighatian ng Israel. Walang sinumang mahina ni may sinumang walang-kabuluhan, ni may katulong man para sa Israel. </div>
  <div id="chapter14_verse27">
    <b>
      <sup>27 </sup>
    </b>At si Jehova ay nangako na hindi papawiin ang pangalan ng Israel mula sa silong ng langit. Dahil dito ay iniligtas niya sila sa pamamagitan ng kamay ni Jeroboam na anak ni Jehoas.</div>
  <div id="chapter14_verse28">
    <b>
      <sup>28 </sup>
    </b>Kung tungkol sa iba pa sa mga pangyayari kay Jeroboam at sa lahat ng kaniyang ginawa at sa kaniyang kalakasan, kung paano siya lumaban at kung paano niya isinauli ang Damasco at ang Hamat sa Juda sa Israel, hindi ba nakasulat ang mga iyon sa aklat ng mga pangyayari nang mga araw ng mga hari ng Israel? </div>
  <div id="chapter14_verse29">
    <b>
      <sup>29 </sup>
    </b>Sa wakas si Jeroboam ay humigang kasama ng kaniyang mga ninuno, kasama ng mga hari ng Israel, at si Zacarias na kaniyang anak ay nagsimulang maghari bilang kahalili niya.</div>
</div>