<div><div id="chapter51_verse1"><span class="w_ch"><b>51 </b></span>“Makinig kayo sa akin, kayong mga nagtataguyod ng katuwiran, kayong mga humahanap kay Jehova. Tumingin kayo sa bato na pinagtabasan sa inyo, at sa uka ng hukay na pinaghukayan sa inyo. </div><div id="chapter51_verse2"><b><sup>2 </sup></b>Tumingin kayo kay Abraham na inyong ama at kay Sara na nagluwal sa inyo nang may mga kirot ng panganganak. Sapagkat siya ay iisa nang tawagin ko siya, at pinagpala ko siya at pinarami. </div><div id="chapter51_verse3"><b><sup>3 </sup></b>Sapagkat aaliwin nga ni Jehova ang Sion. Aaliwin nga niya ang lahat ng kaniyang mga wasak na dako, at gagawin niyang tulad ng Eden ang kaniyang ilang at tulad ng hardin ni Jehova ang kaniyang disyertong kapatagan. Ang pagbubunyi at ang pagsasaya ay masusumpungan sa kaniya, ang pasasalamat at ang tinig ng awitin.</div><div id="chapter51_verse4"><b><sup>4 </sup></b>“Magbigay-pansin ka sa akin, O bayan ko; at ikaw na aking liping pambansa, ako ay pakinggan mo. Sapagkat mula sa akin ay lalabas ang isang kautusan, at ang aking hudisyal na pasiya ay pananatilihin ko bilang liwanag nga sa mga bayan. </div><div id="chapter51_verse5"><b><sup>5 </sup></b>Ang aking katuwiran ay malapit. Ang aking pagliligtas ay tiyak na lalabas, at ang aking mga bisig ang hahatol sa mga bayan. Sa akin ay aasa ang mga pulo, at ang aking bisig ay hihintayin nila.</div><div id="chapter51_verse6"><b><sup>6 </sup></b>“Itingin ninyo ang inyong mga mata sa langit, at masdan ninyo ang lupa sa ibaba. Sapagkat ang mismong langit ay mangangalat na gaya ng usok, at ang lupa ay maluluma na parang kasuutan, at ang mga tumatahan doon ay mamamatay na tulad ng isang hamak na niknik. Ngunit kung tungkol sa aking pagliligtas, iyon ay magiging hanggang sa panahong walang takda, at ang aking katuwiran ay hindi masisira.</div><div id="chapter51_verse7"><b><sup>7 </sup></b>“Makinig kayo sa akin, kayong mga nakaaalam ng katuwiran, <div id="page1135"></div>ang bayan na ang puso ay kinaroroonan ng aking kautusan. Huwag ninyong katakutan ang pandurusta ng mga taong mortal, at huwag kayong mangilabot dahil lamang sa kanilang mapang-abusong mga salita. </div><div id="chapter51_verse8"><b><sup>8 </sup></b>Sapagkat uubusin sila ng tangà na parang isang kasuutan, at uubusin sila na parang lana ng tangà sa damit. Ngunit kung tungkol sa aking katuwiran, iyon ay magiging hanggang sa panahong walang takda, at ang aking pagliligtas ay hanggang sa di-mabilang na mga salinlahi.”</div><div id="chapter51_verse9"><b><sup>9 </sup></b>Gumising ka, gumising ka, magbihis ka ng kalakasan, O bisig ni Jehova! Gumising ka gaya ng mga araw noong sinaunang panahon, gaya noong mga salinlahi ng mga panahong malaon nang nakalipas. Hindi ba ikaw ang lumuray sa Rahab, na umulos sa dambuhalang hayop-dagat? </div><div id="chapter51_verse10"><b><sup>10 </sup></b>Hindi ba ikaw ang tumuyo sa dagat, ang tubig ng malawak na kalaliman? Ang nagpangyaring maging daan ang mga kalaliman ng dagat upang makatawid ang mga tinubos? </div><div id="chapter51_verse11"><b><sup>11 </sup></b>Sa gayon ay babalik ang mga tinubos ni Jehova at paroroon sa Sion na may hiyaw ng kagalakan, at ang pagsasaya hanggang sa panahong walang takda ay mapapasakanilang ulo. Ang pagbubunyi at ang pagsasaya ay makakamtan nila. Ang pamimighati at ang pagbubuntunghininga ay tatakas nga.</div><div id="chapter51_verse12"><b><sup>12 </sup></b>“Ako—ako ang Isa na umaaliw sa inyo.</div><div id="chapter51_verse13"><b><sup>13 </sup></b>At na kalilimutan mo si Jehova na iyong Maylikha, ang Isa na nag-uunat ng langit at naglalatag ng pundasyon ng lupa, anupat lagi kang nanghihilakbot sa buong araw dahil sa pagngangalit niyaong gumigipit sa iyo, na para bang handang-handa na siyang ipahamak ka? At nasaan ang pagngangalit niyaong gumigipit sa iyo?</div><div id="chapter51_verse14"><b><sup>14 </sup></b>“Ang isa na nakayuko na may mga tanikala ay mabilis ngang kakalagan, upang hindi siya mamatay patungo sa hukay at upang ang kaniyang tinapay ay hindi magkulang.</div><div id="chapter51_verse15"><b><sup>15 </sup></b>“Ngunit ako, si Jehova, ang iyong Diyos, ang Isa na pumupukaw sa dagat upang dumaluyong ang mga alon nito. Jehova ng mga hukbo ang kaniyang pangalan. </div><div id="chapter51_verse16"><b><sup>16 </sup></b>At ilalagay ko sa iyong bibig ang aking mga salita, at tatakpan kita ng lilim ng aking kamay, upang itatag ang langit at ilatag ang pundasyon ng lupa at sabihin sa Sion, ‘Ikaw ang aking bayan.’</div><div id="chapter51_verse17"><b><sup>17 </sup></b>“Gumising ka, gumising ka, bumangon ka, O Jerusalem, ikaw na uminom mula sa kamay ni Jehova ng kaniyang kopa ng pagngangalit. Ang saro, ang kopa na sanhi ng pagsuray-suray, ay ininuman mo, sinaid mo. </div><div id="chapter51_verse18"><b><sup>18 </sup></b>Walang sinuman sa lahat ng mga anak na ipinanganak niya ang pumapatnubay sa kaniya, at walang sinuman sa lahat ng mga anak na pinalaki niya ang humahawak sa kaniyang kamay. </div><div id="chapter51_verse19"><b><sup>19 </sup></b>Ang dalawang bagay na iyon ay nangyayari sa iyo. Sino ang makikiramay sa iyo? Pananamsam at kagibaan, at gutom at tabak! Sino ang aaliw sa iyo? </div><div id="chapter51_verse20"><b><sup>20 </sup></b>Ang iyong mga anak ay hinimatay. Humiga sila sa bukana ng lahat ng mga lansangan tulad ng maiilap na tupa na nasa lambat, gaya niyaong mga puspos <div id="page1136"></div>ng pagngangalit ni Jehova, ng pagsaway ng iyong Diyos.”</div><div id="chapter51_verse21"><b><sup>21 </sup></b>Kaya pakinggan mo ito, pakisuyo, O babaing napipighati at lasing, ngunit hindi sa alak. </div><div id="chapter51_verse22"><b><sup>22 </sup></b>Ito ang sinabi ng iyong Panginoon, ni Jehova, ng iyong Diyos nga, na nakikipaglaban para sa kaniyang bayan: “Narito! Kukunin ko sa iyong kamay ang kopa na sanhi ng pagsuray-suray. Ang saro, ang aking kopa ng pagngangalit—hindi mo na uulitin pa ang pag-inom mula roon. </div><div id="chapter51_verse23"><b><sup>23 </sup></b>At ilalagay ko iyon sa kamay ng mga umiinis sa iyo, na nagsabi sa iyong kaluluwa, ‘Yumukod ka upang makatawid kami,’ anupat ginawa mong tulad ng lupa ang iyong likod, at tulad ng lansangan para roon sa mga tumatawid.”</div></div>