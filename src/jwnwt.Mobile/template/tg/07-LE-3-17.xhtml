<div><div id="chapter3_verse1"><span class="w_ch"><b>3 </b></span>“‘At kung ang kaniyang handog ay haing pansalu-salo, kung ihahandog niya iyon mula sa bakahan, lalaki man o babae, yaong malusog ang ihahandog niya sa harap ni Jehova. </div><div id="chapter3_verse2"><b><sup>2 </sup></b>At ipapatong niya ang kaniyang kamay sa ulo ng kaniyang handog, at papatayin iyon sa pasukan ng tolda ng kapisanan; at iwiwisik ng mga anak ni Aaron, na mga saserdote, ang dugo sa palibot ng altar. </div><div id="chapter3_verse3"><b><sup>3 </sup></b>At ihahandog niya ang ilang bahagi ng haing pansalu-salo bilang handog na pinaraan sa apoy para kay Jehova, samakatuwid ay ang taba na bumabalot sa mga bituka, lahat nga ng taba na nasa ibabaw ng mga bituka, </div><div id="chapter3_verse4"><b><sup>4 </sup></b>at ang dalawang bato at ang taba na nasa ibabaw ng mga iyon, yaon ngang nasa mga balakang. At kung tungkol sa lamad na nasa ibabaw ng atay, aalisin niya iyon kasama ng mga bato. </div><div id="chapter3_verse5"><b><sup>5 </sup></b>At pauusukin iyon ng mga anak ni Aaron sa ibabaw ng altar, sa ibabaw ng handog na sinusunog na nasa ibabaw ng kahoy na nasa apoy, bilang handog na pinaraan sa apoy na nakagiginhawang amoy para kay Jehova.</div><div id="chapter3_verse6"><b><sup>6 </sup></b>“‘At kung ang kaniyang handog ay mula sa kawan bilang haing pansalu-salo para kay Jehova, isang lalaki o isang babae, yaong malusog ang ihahandog niya. </div><div id="chapter3_verse7"><b><sup>7 </sup></b>Kung ang ihahandog niya ay isang batang barakong tupa bilang kaniyang handog, ihahandog nga niya iyon sa harap ni Jehova. </div><div id="chapter3_verse8"><b><sup>8 </sup></b>At ipapatong niya ang kaniyang kamay sa ulo ng kaniyang handog, at papatayin iyon sa harap ng tolda ng kapisanan; at iwiwisik ng mga anak ni Aaron ang dugo nito sa palibot ng altar. </div><div id="chapter3_verse9"><b><sup>9 </sup></b>At mula sa haing pansalu-salo ay ihahandog niya ang taba nito bilang handog na pinaraan sa apoy para kay Jehova. Ang buong matabang buntot ang aalisin niya malapit sa gulugod, at ang taba na bumabalot sa mga bituka, lahat nga ng taba na nasa ibabaw ng mga bituka, </div><div id="chapter3_verse10"><b><sup>10 </sup></b>at ang dalawang bato at ang taba na nasa ibabaw ng mga iyon, yaon ngang nasa mga balakang. At kung tungkol sa lamad na nasa ibabaw ng atay, aalisin niya iyon kasama ng mga bato. </div><div id="chapter3_verse11"><b><sup>11 </sup></b>At pauusukin iyon ng saserdote sa ibabaw ng altar bilang pagkain, isang handog na pinaraan sa apoy para kay Jehova.</div><div id="chapter3_verse12"><b><sup>12 </sup></b>“‘At kung ang kaniyang handog ay isang kambing, ihahandog nga niya iyon sa harap ni Jehova. </div><div id="chapter3_verse13"><b><sup>13 </sup></b>At ipapatong niya ang kaniyang kamay sa ulo nito, at papatayin iyon sa harap ng tolda ng kapisanan; at iwiwisik ng mga anak ni Aaron ang dugo nito sa palibot ng altar. </div><div id="chapter3_verse14"><b><sup>14 </sup></b>At mula roon ay ihahandog niya bilang kaniyang handog, bilang handog na pinaraan sa apoy para kay Jehova, ang taba na bumabalot sa mga bituka, lahat nga ng taba na nasa ibabaw ng mga bituka, </div><div id="chapter3_verse15"><b><sup>15 </sup></b>at ang dalawang bato at ang taba na nasa ibabaw ng mga iyon, yaon ngang nasa mga balakang. At kung tungkol sa lamad na nasa ibabaw ng atay, aalisin niya iyon kasama ng mga bato. </div><div id="chapter3_verse16"><b><sup>16 </sup></b>At pauusukin ng saserdote ang mga iyon sa ibabaw ng altar bilang pagkain, isang handog na pinaraan sa apoy bilang nakagiginhawang amoy. Ang lahat ng taba ay kay Jehova.</div><div id="chapter3_verse17"><b><sup>17 </sup></b>“‘Ito ay isang batas hanggang sa panahong walang takda <div id="page166"></div>para sa inyong mga salinlahi, sa lahat ng inyong mga tahanang dako: Huwag kayong kakain ng anumang taba o ng anumang dugo.’”</div></div>