<div><div id="chapter3_verse1"><span class="w_ch"><b>3 </b></span>Mga minamahal, ito na ngayon ang ikalawang liham na isinusulat ko sa inyo, na dito, gaya ng sa aking unang liham, ay ginigising ko ang inyong malinaw na kakayahan sa pag-iisip sa pamamagitan ng paalaala, </div><div id="chapter3_verse2"><b><sup>2 </sup></b>upang maalaala ninyo ang mga pananalitang sinalita noong una ng mga banal na propeta at ang utos ng Panginoon at Tagapagligtas sa pamamagitan ng inyong mga apostol. </div><div id="chapter3_verse3"><b><sup>3 </sup></b>Sapagkat alamin muna ninyo ito, na sa mga huling araw ay darating ang mga manunuya na may pagtuya, na lumalakad ayon sa kanilang sariling mga pagnanasa </div><div id="chapter3_verse4"><b><sup>4 </sup></b>at nagsasabi: “Nasaan itong ipinangakong pagkanaririto niya? Aba, mula nang araw na matulog sa kamatayan ang ating mga ninuno, ang lahat ng mga bagay ay nananatiling gayung-gayon mula noong pasimula ng sangnilalang.”</div><div id="chapter3_verse5"><b><sup>5 </sup></b>Sapagkat, ayon sa kanilang naisin, ang bagay na ito ay nakalalampas sa kanilang pansin, na may mga langit mula noong sinauna at isang lupa na nakatayong matatag mula sa tubig at sa gitna ng tubig sa pamamagitan ng salita ng Diyos; </div><div id="chapter3_verse6"><b><sup>6 </sup></b>at sa pamamagitan ng mga iyon ang sanlibutan ng panahong iyon ay dumanas ng pagkapuksa nang apawan ito ng tubig. </div><div id="chapter3_verse7"><b><sup>7 </sup></b>Ngunit sa pamamagitan ng gayunding salita ang mga langit at ang lupa sa ngayon ay nakalaan sa apoy at itinataan sa araw ng paghuhukom at ng pagkapuksa ng mga taong di-makadiyos.</div><div id="chapter3_verse8"><b><sup>8 </sup></b>Gayunman, huwag nawang makalampas sa inyong pansin ang isang bagay na ito, mga minamahal, na ang isang araw kay Jehova ay gaya ng isang libong taon at ang isang libong taon ay gaya ng isang araw. </div><div id="chapter3_verse9"><b><sup>9 </sup></b>Si Jehova ay hindi mabagal may kinalaman sa kaniyang pangako, gaya ng itinuturing ng ilang tao na kabagalan, kundi siya ay matiisin sa inyo sapagkat hindi niya nais na ang sinuman ay mapuksa kundi nais niya na ang lahat ay makaabot sa pagsisisi. </div><div id="chapter3_verse10"><b><sup>10 </sup></b>Gayunman ang araw ni Jehova ay darating na gaya ng isang magnanakaw, na dito ang mga langit ay lilipas na may sumasagitsit na ingay, ngunit ang mga elemento na nag-iinit nang matindi ay mapupugnaw, at ang lupa at ang mga gawang naroroon ay mahahantad.</div><div id="chapter3_verse11"><b><sup>11 </sup></b>Yamang ang lahat ng mga bagay na ito ay mapupugnaw nang gayon, ano ngang uri ng pagkatao ang nararapat sa inyo sa banal na mga paggawi at mga gawa ng makadiyos na debosyon, </div><div id="chapter3_verse12"><b><sup>12 </sup></b>na hinihintay at iniingatang malapit sa isipan ang pagkanaririto ng araw ni Jehova, na sa pamamagitan nito ang mga langit na nasusunog ay mapupugnaw at ang mga elemento na nag-iinit nang matindi ay matutunaw! </div><div id="chapter3_verse13"><b><sup>13 </sup></b>Ngunit may mga bagong langit at isang bagong lupa na ating hinihintay ayon sa kaniyang pangako, at sa mga ito ay tatahan ang katuwiran.</div><div id="chapter3_verse14"><b><sup>14 </sup></b>Kaya nga, mga minamahal, yamang hinihintay ninyo ang mga bagay na ito, gawin ninyo ang inyong buong makakaya upang sa wakas ay masumpungan niya kayong walang batik at walang dungis at nasa kapayapaan. </div><div id="chapter3_verse15"><b><sup>15 </sup></b>Karagdagan pa, ituring ninyo ang pagtitiis ng ating Panginoon bilang kaligtasan, gaya ng isinulat din sa inyo ng minamahal nating <div id="page1842"></div>kapatid na si Pablo ayon sa karunungang ibinigay sa kaniya, </div><div id="chapter3_verse16"><b><sup>16 </sup></b>na nagsasalita tungkol sa mga bagay na ito gaya rin ng ginagawa niya sa lahat ng kaniyang mga liham. Gayunman, sa mga ito ay may ilang bagay na mahirap unawain, na pinipilipit ng mga di-naturuan at di-matatag, gaya rin ng ginagawa nila sa iba pang bahagi ng Kasulatan, sa kanilang sariling ikapupuksa.</div><div id="chapter3_verse17"><b><sup>17 </sup></b>Kaya nga, kayo, mga minamahal, yamang taglay ninyo ang patiunang kaalamang ito, maging mapagbantay upang hindi kayo mailayong kasama nila sa pamamagitan ng kamalian ng mga taong sumasalansang sa batas at mahulog mula sa inyong sariling katatagan. </div><div id="chapter3_verse18"><b><sup>18 </sup></b>Hindi, kundi patuloy kayong lumago sa di-sana-nararapat na kabaitan at kaalaman sa ating Panginoon at Tagapagligtas na si Jesu-Kristo. Sumakaniya nawa ang kaluwalhatian kapuwa ngayon at sa araw na walang hanggan.</div></div>