<div><div id="chapter13_verse1"><span class="w_ch"><b>13 </b></span>Ang bawat kaluluwa ay magpasakop sa nakatataas na mga awtoridad, sapagkat walang awtoridad malibang sa pamamagitan ng Diyos; ang umiiral na mga awtoridad ay inilagay ng Diyos sa kanilang relatibong mga posisyon. </div><div id="chapter13_verse2"><b><sup>2 </sup></b>Kaya nga siya na sumasalansang sa awtoridad ay naninindigan laban sa kaayusan ng Diyos; yaong mga naninindigan laban dito ay tatanggap ng hatol sa kanilang sarili. </div><div id="chapter13_verse3"><b><sup>3 </sup></b>Sapagkat yaong mga namamahala ay kinatatakutan, hindi dahil sa mabuting gawa, kundi dahil sa masama. Kung gayon, nais mo bang mawalan ng takot sa awtoridad? Patuloy kang gumawa ng mabuti, at tatanggap ka ng papuri mula rito; </div><div id="chapter13_verse4"><b><sup>4 </sup></b>sapagkat ito ay lingkod ng Diyos sa iyo sa iyong ikabubuti. Ngunit kung gumagawa ka <div id="page1712"></div>ng masama, matakot ka: sapagkat hindi nito taglay ang tabak nang walang layunin; sapagkat ito ay lingkod ng Diyos, isang tagapaghiganti upang magpamalas ng poot sa nagsasagawa ng masama.</div><div id="chapter13_verse5"><b><sup>5 </sup></b>Kaya nga may mahigpit na dahilan upang magpasakop kayo, hindi lamang dahil sa poot na iyon kundi dahil din sa inyong budhi. </div><div id="chapter13_verse6"><b><sup>6 </sup></b>Sapagkat iyan ang dahilan kung bakit kayo nagbabayad din ng mga buwis; sapagkat sila ay mga pangmadlang lingkod ng Diyos na palagiang naglilingkod sa mismong layuning ito. </div><div id="chapter13_verse7"><b><sup>7 </sup></b>Ibigay sa lahat ang kanilang kaukulan, sa kaniya na humihiling ng buwis, ang buwis; sa kaniya na humihiling ng tributo, ang tributo; sa kaniya na humihiling ng takot, ang gayong takot; sa kaniya na humihiling ng karangalan, ang gayong karangalan.</div><div id="chapter13_verse8"><b><sup>8 </sup></b>Huwag kayong magkautang sa kaninuman ng anumang bagay, maliban sa ibigin ang isa’t isa; sapagkat siya na umiibig sa kaniyang kapuwa ay nakatupad na sa kautusan. </div><div id="chapter13_verse9"><b><sup>9 </sup></b>Sapagkat ang kodigo ng kautusan, “Huwag kang mangangalunya, Huwag kang papaslang, Huwag kang magnanakaw, Huwag kang mag-iimbot,” at anumang iba pang utos, ay nabubuo sa salitang ito, samakatuwid nga, “Iibigin mo ang iyong kapuwa gaya ng iyong sarili.” </div><div id="chapter13_verse10"><b><sup>10 </sup></b>Ang pag-ibig ay hindi gumagawa ng masama sa kaniyang kapuwa; kaya nga ang pag-ibig ang siyang katuparan ng kautusan.</div><div id="chapter13_verse11"><b><sup>11 </sup></b>Gawin din ninyo ito, sapagkat alam ninyo ang kapanahunan, na oras na upang gumising kayo sa pagkakatulog, sapagkat mas malapit na ngayon ang ating kaligtasan kaysa noong panahong tayo ay maging mga mananampalataya. </div><div id="chapter13_verse12"><b><sup>12 </sup></b>Ang gabi ay malalim na; ang araw ay malapit na. Kaya nga alisin natin ang mga gawang nauukol sa kadiliman at isuot natin ang mga sandata ng liwanag. </div><div id="chapter13_verse13"><b><sup>13 </sup></b>Gaya ng sa araw ay lumakad tayo nang disente, hindi sa mga walang-taros na pagsasaya at mga paglalasingan, hindi sa bawal na pakikipagtalik at mahalay na paggawi, hindi sa hidwaan at paninibugho. </div><div id="chapter13_verse14"><b><sup>14 </sup></b>Kundi ibihis ninyo ang Panginoong Jesu-Kristo, at huwag magplano nang patiuna para sa mga pagnanasa ng laman.</div></div>