<div>
  <div id="chapter16_verse1">
    <span class="w_ch">
      <b>16 </b>
    </span>Nang si David ay makatawid nang bahagya sa kabila ng pinakataluktok, naroon si Ziba na tagapaglingkod ni Mepiboset upang salubungin siya na may isang tuwang ng mga asnong siniyahan at pasan ng mga iyon ang dalawang daang tinapay at isang daang kakaning pasas at isang daang lulan ng bungang pantag-araw at isang malaking banga ng alak. </div>
  <div id="chapter16_verse2">
    <b>
      <sup>2 </sup>
    </b>Nang magkagayon ay sinabi ng hari kay Ziba: “Ano ang ibig sabihin ng mga bagay na ito sa ganang iyo?” Dito ay sinabi ni Ziba: “Ang mga asno ay upang sakyan ng sambahayan ng hari, at ang tinapay at ang lulan ng bungang pantag-araw ay upang kainin ng mga kabataang lalaki, at ang alak ay upang inumin ng napagod sa ilang.” </div>
  <div id="chapter16_verse3">
    <b>
      <sup>3 </sup>
    </b>Ang hari ngayon ay nagsabi: “At nasaan ang anak ng iyong panginoon?” At sinabi ni Ziba sa hari: “Doon siya nananahanan sa Jerusalem; sapagkat sinabi niya, ‘Ngayon ay isasauli sa akin ng sambahayan ng Israel ang maharlikang pamamahala ng aking ama.’ ” </div>
  <div id="chapter16_verse4">
    <b>
      <sup>4 </sup>
    </b>At sinabi ng hari kay Ziba: “Narito! Sa iyo na ang lahat ng pag-aari ni Mepiboset.” Sa gayon ay sinabi ni Ziba: “Yumuyukod nga ako. Makasumpong nawa ako ng lingap sa iyong paningin, panginoon kong hari.”</div>
  <div id="chapter16_verse5">
    <b>
      <sup>5 </sup>
    </b>At si Haring David ay nakarating hanggang sa Bahurim, at, narito! lumalabas mula roon ang isang lalaki mula sa pamilya ng sambahayan ni Saul, at ang kaniyang pangalan ay Simei, na <div id="page516"></div>anak ni Gera, na lumalabas at nanunumpa habang lumalabas siya. </div>
  <div id="chapter16_verse6">
    <b>
      <sup>6 </sup>
    </b>At pinasimulan niyang hagisan ng mga bato si David at ang lahat ng mga lingkod ni Haring David; at ang buong bayan at ang lahat ng makapangyarihang mga lalaki ay nasa kaniyang kanan at nasa kaniyang kaliwa. </div>
  <div id="chapter16_verse7">
    <b>
      <sup>7 </sup>
    </b>At ito ang sinabi ni Simei habang nanunumpa siya: “Lumayas ka, lumayas ka, ikaw na lalaking may pagkakasala sa dugo at lalaking walang-kabuluhan! </div>
  <div id="chapter16_verse8">
    <b>
      <sup>8 </sup>
    </b>Ibinalik ni Jehova sa iyo ang lahat ng pagkakasala sa dugo dahil sa sambahayan ni Saul na hinalinhan mo sa pamamahala bilang hari; at ibinibigay ni Jehova ang pagkahari sa kamay ni Absalom na iyong anak. At narito, ikaw ay nasa iyong kapahamakan, sapagkat ikaw ay isang lalaking may pagkakasala sa dugo!”</div>
  <div id="chapter16_verse9">
    <b>
      <sup>9 </sup>
    </b>Nang dakong huli ay sinabi sa hari ni Abisai na anak ni Zeruias: “Bakit isinusumpa ng patay na asong ito ang panginoon kong hari? Pakisuyo, hayaan mong pumaroon ako at tagpasin ang kaniyang ulo.” </div>
  <div id="chapter16_verse10">
    <b>
      <sup>10 </sup>
    </b>Ngunit sinabi ng hari: “Ano ang kinalaman ko sa inyo, kayong mga anak ni Zeruias? Hayaan siyang manumpa nang gayon, sapagkat si Jehova mismo ang nagsabi sa kaniya, ‘Sumpain mo si David!’ Kaya sino ang magsasabi, ‘Bakit gayon ang ginawa mo?’ ” </div>
  <div id="chapter16_verse11">
    <b>
      <sup>11 </sup>
    </b>At sinabi pa ni David kay Abisai at sa lahat ng kaniyang mga lingkod: “Narito, ang aking sariling anak, na lumabas mula sa aking sariling mga panloob na bahagi, ay naghahanap sa aking kaluluwa; at gaano pa kaya ngayon ang isang Benjaminita! Pabayaan ninyo siya upang siya ay makasumpa, sapagkat gayon ang sinabi ni Jehova sa kaniya! </div>
  <div id="chapter16_verse12">
    <b>
      <sup>12 </sup>
    </b>Marahil ay ititingin ni Jehova ang kaniyang mata, at isasauli nga sa akin ni Jehova ang kabutihan sa halip na ang kaniyang sumpa sa araw na ito.” </div>
  <div id="chapter16_verse13">
    <b>
      <sup>13 </sup>
    </b>Kaya si David at ang kaniyang mga tauhan ay patuloy na yumaon sa daan, habang si Simei ay lumalakad sa tagiliran ng bundok, na lumalakad na kaalinsabay niya upang manumpa; at patuloy itong naghahagis ng mga bato habang kaalinsabay niya, at nagsaboy ito ng maraming alabok.</div>
  <div id="chapter16_verse14">
    <b>
      <sup>14 </sup>
    </b>Sa kalaunan ay dumating na pagod ang hari at ang buong bayan na kasama niya. Kaya nagpahingalay sila roon.</div>
  <div id="chapter16_verse15">
    <b>
      <sup>15 </sup>
    </b>Kung tungkol kay Absalom at sa buong bayan, na mga lalaki ng Israel, pumasok sila sa Jerusalem; at si Ahitopel ay kasama niya. </div>
  <div id="chapter16_verse16">
    <b>
      <sup>16 </sup>
    </b>At nangyari nga, nang si Husai na Arkita, na kaibigan ni David, ay pumaroon kay Absalom, sinabi ni Husai kay Absalom: “Mabuhay ang hari! Mabuhay ang hari!” </div>
  <div id="chapter16_verse17">
    <b>
      <sup>17 </sup>
    </b>Dahil dito ay sinabi ni Absalom kay Husai: “Ito ba ang iyong maibiging-kabaitan sa iyong kaibigan? Bakit hindi ka sumama sa iyong kaibigan?” </div>
  <div id="chapter16_verse18">
    <b>
      <sup>18 </sup>
    </b>Sa gayon ay sinabi ni Husai kay Absalom: “Hindi; kundi sa isa na pinili ni Jehova at gayundin ng bayang ito at ng lahat ng mga lalaki ng Israel, ako ay magiging kaniya, at mananahanan akong kasama niya. </div>
  <div id="chapter16_verse19">
    <b>
      <sup>19 </sup>
    </b>At sa ikalawang pagkakataon ay sasabihin ko, Kanino ako maglilingkod? Hindi ba sa harap ng kaniyang anak? Kung paanong naglingkod ako sa harap ng iyong ama, gayundin ang gagawin ko sa harap mo.”</div>
  <div id="chapter16_verse20">
    <b>
      <sup>20 </sup>
    </b>Sa kalaunan ay sinabi ni Absalom kay Ahitopel: “Magbigay kayo ng payo sa ganang inyo. Ano ang gagawin natin?” </div>
  <div id="chapter16_verse21">
    <b>
      <sup>21 </sup>
    </b>Nang magkagayon ay sinabi ni Ahitopel kay Absalom: “Sipingan mo ang mga babae ng iyong ama, na iniwanan niya upang <div id="page517"></div>mag-ingat ng bahay. At maririnig nga ng buong Israel na pinabaho mo ang iyong sarili sa iyong ama, at ang mga kamay ng lahat niyaong kasama mo ay tiyak na lalakas.” </div>
  <div id="chapter16_verse22">
    <b>
      <sup>22 </sup>
    </b>Sa gayon ay ipinagtayo nila si Absalom ng isang tolda sa bubong, at sinipingan ni Absalom ang mga babae ng kaniyang ama sa paningin ng buong Israel.</div>
  <div id="chapter16_verse23">
    <b>
      <sup>23 </sup>
    </b>At ang payo ni Ahitopel, na ipinayo niya nang mga araw na iyon, ay gaya ng pagsangguni ng isang tao ukol sa salita ng tunay na Diyos. Gayon ang lahat ng payo ni Ahitopel kapuwa kay David at kay Absalom.</div>
</div>