<div>
  <div id="chapter7_verse1">
    <span class="w_ch">
      <b>7 </b>
    </span>“Nang panahong pagagalingin ko sana ang Israel, ang kamalian ng Efraim ay nalantad din, at ang masasamang bagay ng Samaria; sapagkat nagsasagawa sila ng kabulaanan, at ang magnanakaw ay pumapasok; ang pangkat ng mandarambong ay dumadaluhong sa labas. </div>
  <div id="chapter7_verse2">
    <b>
      <sup>2 </sup>
    </b>At hindi nila sinasabi sa kanilang sariling puso na ang lahat ng kanilang kasamaan ay aalalahanin ko. Ngayon ay pinalilibutan sila ng kanilang mga pakikitungo. Sa harap ng aking mukha ay nakarating ang mga iyon. </div>
  <div id="chapter7_verse3">
    <b>
      <sup>3 </sup>
    </b>Sa pamamagitan ng kanilang kasamaan ay pinasasaya nila ang hari, at, sa pamamagitan ng kanilang mga panlilinlang, ang mga prinsipe. </div>
  <div id="chapter7_verse4">
    <b>
      <sup>4 </sup>
    </b>Silang lahat ay mga mangangalunya, gaya ng hurno na pinagniningas ng magtitinapay, na tumitigil sa pagsusulong ng apoy pagkatapos na masahin ang masa hanggang sa mapaasim ito. </div>
  <div id="chapter7_verse5">
    <b>
      <sup>5 </sup>
    </b>Sa araw ng ating hari ay pinagkasakit ng mga prinsipe ang kanilang sarili—may pagngangalit dahil sa alak. Iniunat niya ang kaniyang kamay kasama ng mga mang-aalipusta. </div>
  <div id="chapter7_verse6">
    <b>
      <sup>6 </sup>
    </b>Sapagkat inilapit nila sa waring isang hurno ang kanilang puso; nagniningas iyon sa loob nila. Sa buong gabi ay natutulog ang kanilang magtitinapay; sa kinaumagahan ay nagniningas ang hurno na waring may nagliliyab na apoy. </div>
  <div id="chapter7_verse7">
    <b>
      <sup>7 </sup>
    </b>Sila ay nag-iinit, silang lahat, na parang hurno, at nilalamon nga nila ang kanilang mga hukom. Ang kanilang mga hari ay nabuwal na lahat; walang sinuman sa kanila ang tumatawag sa akin.</div>
  <div id="chapter7_verse8">
    <b>
      <sup>8 </sup>
    </b>“Kung tungkol sa Efraim, sa mga bayan siya mismo nakikisama. Ang Efraim ay naging tinapay na bilog na hindi ibinaligtad. </div>
  <div id="chapter7_verse9">
    <b>
      <sup>9 </sup>
    </b>Inubos ng mga taga-ibang bayan ang kaniyang kalakasan, at hindi niya ito nalalaman. Gayundin, ang mga uban ay pumuti na sa kaniya, ngunit hindi niya ito nalalaman. </div>
  <div id="chapter7_verse10">
    <b>
      <sup>10 </sup>
    </b>At ang pagmamapuri ng Israel ay nagpatotoo laban sa kaniyang mukha, at hindi sila nanumbalik kay Jehova na kanilang Diyos, ni hinanap man nila siya dahil sa lahat ng ito. </div>
  <div id="chapter7_verse11">
    <b>
      <sup>11 </sup>
    </b>At ang Efraim ay gaya ng mangmang na kalapati na walang puso. Sa Ehipto ay tumawag sila; sa Asirya ay pumaroon sila.</div>
  <div id="chapter7_verse12">
    <b>
      <sup>12 </sup>
    </b>“Alinmang daan ang paroonan nila, ilulukob ko sa kanila ang aking lambat. Ibababa ko silang gaya ng mga lumilipad na nilalang sa langit. Didisiplinahin ko sila kasuwato ng ulat sa kanilang kapulungan. </div>
  <div id="chapter7_verse13">
    <b>
      <sup>13 </sup>
    </b>Sa aba nila, sapagkat tumakas sila mula sa akin! Pananamsam sa kanila, sapagkat sumalansang sila laban sa akin! At tinubos ko sila, ngunit sila ay nagsalita ng mga kasinungalingan laban nga sa akin. </div>
  <div id="chapter7_verse14">
    <b>
      <sup>14 </sup>
    </b>At hindi sila humingi sa akin ng saklolo mula sa kanilang puso, bagaman patuloy silang nagpapalahaw sa kanilang mga higaan. Dahil sa kanilang butil at matamis na alak ay patuloy silang naglilimayon; palagi silang lumalaban sa akin. </div>
  <div id="chapter7_verse15">
    <b>
      <sup>15 </sup>
    </b>At ako, sa ganang akin, ay naglapat ng disiplina; pinalakas ko ang kanilang mga <div id="page1383"></div>bisig, ngunit laban sa akin ay patuloy silang nagpapakana ng masama. </div>
  <div id="chapter7_verse16">
    <b>
      <sup>16 </sup>
    </b>At bumalik sila, hindi sa anumang mas mataas; sila ay naging gaya ng isang maluwag na busog. Sa pamamagitan ng tabak ay mabubuwal ang kanilang mga prinsipe dahil sa pagtuligsa ng kanilang dila. Ito ang magiging kaalipustaan nila sa lupain ng Ehipto.”</div>
</div>