<div><div id="chapter5_verse1"><span class="w_ch"><b>5 </b></span>Ang totoo ay may nababalitang pakikiapid sa gitna ninyo, at ang gayong pakikiapid ay wala kahit sa gitna man ng mga bansa, na kinuha ng <div id="page1722"></div>isang lalaki ang asawa ng kaniyang ama. </div><div id="chapter5_verse2"><b><sup>2 </sup></b>At nagmamalaki ba kayo, at hindi ba kayo sa halip ay nagdalamhati, upang ang tao na gumawa ng gawang ito ay alisin sa gitna ninyo? </div><div id="chapter5_verse3"><b><sup>3 </sup></b>Ako mismo, bagaman wala riyan sa katawan ngunit naririyan sa espiritu, ay talagang humatol na, na para bang naririyan ako, sa taong gumawa ng ganitong bagay, </div><div id="chapter5_verse4"><b><sup>4 </sup></b>upang sa pangalan ng ating Panginoong Jesus, kapag nagkakatipon kayo, gayundin ang aking espiritu taglay ang kapangyarihan ng ating Panginoong Jesus, </div><div id="chapter5_verse5"><b><sup>5 </sup></b>ay ibigay ninyo ang gayong tao kay Satanas para sa pagkapuksa ng laman, upang ang espiritu ay maligtas sa araw ng Panginoon.</div><div id="chapter5_verse6"><b><sup>6 </sup></b>Ang dahilan ng inyong paghahambog ay hindi mabuti. Hindi ba ninyo alam na ang kaunting lebadura ay nagpapaalsa sa buong limpak? </div><div id="chapter5_verse7"><b><sup>7 </sup></b>Alisin ninyo ang lumang lebadura, upang kayo ay maging isang bagong limpak, yamang sa inyo ay walang pampaalsa. Sapagkat si Kristo nga na ating paskuwa ay inihain na. </div><div id="chapter5_verse8"><b><sup>8 </sup></b>Dahil dito ay ipagdiwang natin ang kapistahan, hindi sa lumang lebadura, ni sa lebadura ng kasamaan at kabalakyutan, kundi sa mga walang-pampaalsang tinapay ng kataimtiman at katotohanan.</div><div id="chapter5_verse9"><b><sup>9 </sup></b>Sa aking liham ay sinulatan ko kayo na tigilan ang pakikihalubilo sa mga mapakiapid, </div><div id="chapter5_verse10"><b><sup>10 </sup></b>hindi ang ibig sabihin ay sa lahat ng mapakiapid sa sanlibutang ito o sa mga taong sakim at mga mangingikil o mga mananamba sa idolo. Sapagkat kung gayon, kailangang umalis na nga kayo sa sanlibutan. </div><div id="chapter5_verse11"><b><sup>11 </sup></b>Ngunit ngayon ay isinusulat ko sa inyo na tigilan ang pakikihalubilo sa sinumang tinatawag na kapatid na isang mapakiapid o taong sakim o mananamba sa idolo o manlalait o lasenggo o mangingikil, na huwag man lamang kumaing kasama ng gayong tao. </div><div id="chapter5_verse12"><b><sup>12 </sup></b>Sapagkat ano ang kinalaman ko sa paghatol sa mga nasa labas? Hindi ba ninyo hinahatulan yaong mga nasa loob, </div><div id="chapter5_verse13"><b><sup>13 </sup></b>samantalang ang Diyos ang humahatol sa mga nasa labas? “Alisin ninyo ang taong balakyot mula sa gitna ninyo.”</div></div>