<div>
  <div id="chapter23_verse1">
    <span class="w_ch">
      <b>23 </b>
    </span>Kung uupo ka upang kumaing kasama ng hari, maingat mong pag-isipan kung ano ang nasa harap mo, </div>
  <div id="chapter23_verse2">
    <b>
      <sup>2 </sup>
    </b>at maglagay ka ng kutsilyo sa iyong lalamunan kung ikaw ay may pagnanasa ng kaluluwa. </div>
  <div id="chapter23_verse3">
    <b>
      <sup>3 </sup>
    </b>Huwag kang maging mapaghangad sa kaniyang masasarap na pagkain, yamang iyon ay pagkain ng mga kasinungalingan.</div>
  <div id="chapter23_verse4">
    <b>
      <sup>4 </sup>
    </b>Huwag kang magpagal upang magtamo ng kayamanan. Tumigil ka sa iyong sariling pagkaunawa. </div>
  <div id="chapter23_verse5">
    <b>
      <sup>5 </sup>
    </b>Isinulyap mo ba rito ang iyong mga mata, gayong ito ay walang anuman? Sapagkat walang pagsalang gumagawa ito ng mga pakpak para sa kaniyang sarili na tulad ng sa agila at lumilipad patungo sa langit.</div>
  <div id="chapter23_verse6">
    <b>
      <sup>6 </sup>
    </b>Huwag kang kumain ng pagkain ng sinumang may matang di-mapagbigay, ni maging mapaghangad ka man sa kaniyang masasarap na pagkain. </div>
  <div id="chapter23_verse7">
    <b>
      <sup>7 </sup>
    </b>Sapagkat gaya ng isa na nagninilay-nilay sa kaniyang kaluluwa, gayon din siya. “Kumain ka at uminom,” ang sabi niya sa iyo, ngunit ang kaniyang puso ay hindi sumasaiyo. </div>
  <div id="chapter23_verse8">
    <b>
      <sup>8 </sup>
    </b>Ang iyong subo ng pagkain na kinain mo ay isusuka mo, at sasayangin mo lamang ang iyong mga salitang kaiga-igaya.</div>
  <div id="chapter23_verse9">
    <b>
      <sup>9 </sup>
    </b>Huwag kang magsasalita sa pandinig ng hangal, sapagkat hahamakin niya ang mga salita mong pantas.</div>
  <div id="chapter23_verse10">
    <b>
      <sup>10 </sup>
    </b>Huwag mong iuurong ang sinaunang hangganan, at sa bukid ng mga batang lalaking walang ama ay huwag kang papasok. </div>
  <div id="chapter23_verse11">
    <b>
      <sup>11 </sup>
    </b>Sapagkat ang kanilang Manunubos ay malakas; siya mismo ang magtatanggol ng kanilang usapin sa iyo.</div>
  <div id="chapter23_verse12">
    <b>
      <sup>12 </sup>
    </b>Ilapit mo ang iyong puso sa disiplina at ang iyong tainga sa mga pananalita ng kaalaman.</div>
  <div id="chapter23_verse13">
    <b>
      <sup>13 </sup>
    </b>Huwag mong ipagkait sa bata ang disiplina. Kung hahampasin mo siya ng pamalo, hindi siya mamamatay. </div>
  <div id="chapter23_verse14">
    <b>
      <sup>14 </sup>
    </b>Dapat mo siyang hampasin ng pamalo, upang mailigtas mo ang kaniyang kaluluwa mula sa Sheol.</div>
  <div id="chapter23_verse15">
    <b>
      <sup>15 </sup>
    </b>Anak ko, kung ang iyong puso ay nagpapakarunong, ang aking puso ay magsasaya, ang akin nga. </div>
  <div id="chapter23_verse16">
    <b>
      <sup>16 </sup>
    </b>At magbubunyi ang aking mga bato kapag ang iyong mga labi ay nagsasalita ng katuwiran.</div>
  <div id="chapter23_verse17">
    <b>
      <sup>17 </sup>
    </b>Huwag mainggit ang iyong puso sa mga makasalanan, kundi matakot ka kay Jehova buong araw. </div>
  <div id="chapter23_verse18">
    <b>
      <sup>18 </sup>
    </b>Sapagkat kung magkagayon ay magkakaroon ng kinabukasan, at ang iyong pag-asa ay hindi maglalaho.</div>
  <div id="chapter23_verse19">
    <b>
      <sup>19 </sup>
    </b>O anak ko, ikaw ay makinig at magpakarunong, at akayin mo ang iyong puso sa daan.</div>
  <div id="chapter23_verse20">
    <b>
      <sup>20 </sup>
    </b>Huwag kang sumama sa mga labis uminom ng alak, sa matatakaw kumain ng karne. </div>
  <div id="chapter23_verse21">
    <b>
      <sup>21 </sup>
    </b>Sapagkat ang lasenggo at ang matakaw ay sasapit sa karalitaan, at ang antok ay magdaramit sa isa ng mga basahan lamang.</div>
  <div id="chapter23_verse22">
    <b>
      <sup>22 </sup>
    </b>Makinig ka sa iyong ama na nagpangyari ng iyong kapanganakan, at huwag mong hamakin ang iyong ina dahil lamang sa tumanda na siya. </div>
  <div id="chapter23_verse23">
    <b>
      <sup>23 </sup>
    </b>Bilhin mo ang katotohanan at huwag mong ipagbili iyon—karunungan at disiplina at pagkaunawa. </div>
  <div id="chapter23_verse24">
    <b>
      <sup>24 </sup>
    </b>Ang ama ng matuwid ay walang pagsalang magagalak; ang ama na nagkaanak ng isa na marunong ay magsasaya rin sa kaniya. </div>
  <div id="chapter23_verse25">
    <b>
      <sup>25 </sup>
    </b>Ang iyong ama at ang iyong ina ay magsasaya, at siyang nagsilang sa iyo ay magagalak.</div>
  <div id="chapter23_verse26">
    <b>
      <sup>26 </sup>
    </b>Anak ko, ibigay mo sa akin ang iyong puso, at ang mga mata mong iyan ay malugod nawa sa aking mga daan. </div>
  <div id="chapter23_verse27">
    <b>
      <sup>27 </sup>
    </b>Sapagkat ang patutot ay isang malalim na hukay at ang babaing di-kilala ay makipot na balon. </div>
  <div id="chapter23_verse28">
    <b>
      <sup>28 </sup>
    </b>Tiyak na siya, tulad ng magnanakaw, ay nag-aabang; at sa gitna ng mga tao ay nagdaragdag siya ng mga taksil.</div>
  <div id="chapter23_verse29">
    <b>
      <sup>29 </sup>
    </b>Sino ang may kaabahan? Sino ang di-mapalagay? Sino ang may mga pakikipagtalo? Sino ang may pagkabahala? Sino ang may mga sugat nang walang dahilan? Sino ang may kalabuan ang mga mata? </div>
  <div id="chapter23_verse30">
    <b>
      <sup>30 </sup>
    </b>Yaong mga nagbababad sa alak, yaong mga pumapasok upang maghanap ng hinaluang alak. </div>
  <div id="chapter23_verse31">
    <b>
      <sup>31 </sup>
    </b>Huwag kang tumingin sa alak kapag ito ay kulay pula, kapag ito ay kumikislap sa kopa, kapag ito ay humahagod nang suwabe. </div>
  <div id="chapter23_verse32">
    <b>
      <sup>32 </sup>
    </b>Sa huli ay kumakagat itong tulad ng serpiyente, at naglalabas ito ng lason tulad ng ulupong. </div>
  <div id="chapter23_verse33">
    <b>
      <sup>33 </sup>
    </b>Ang iyong mga mata ay makakakita ng mga bagay na kakatwa, at ang iyong puso ay magsasalita ng tiwaling mga bagay. </div>
  <div id="chapter23_verse34">
    <b>
      <sup>34 </sup>
    </b>At tiyak na magiging tulad ka niyaong nakahiga sa kalagitnaan ng dagat, tulad nga niyaong nakahiga sa tuktok ng palo. </div>
  <div id="chapter23_verse35">
    <b>
      <sup>35 </sup>
    </b>“Pinalo nila ako, ngunit hindi ako nagkasakit; hinampas nila ako, ngunit hindi ko namalayan. Kailan ako magigising? Iyon ay hahanapin ko pang muli.”</div>
</div>