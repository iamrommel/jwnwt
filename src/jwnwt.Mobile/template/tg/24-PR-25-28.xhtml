<div><div id="chapter25_verse1"><span class="w_ch"><b>25 </b></span>Ang mga ito rin ay mga kawikaan ni Solomon na itinala ng mga tauhan ni Hezekias na hari ng Juda:</div><div id="chapter25_verse2"><b><sup>2 </sup></b>Ang kaluwalhatian ng Diyos ay ang paglilihim ng isang bagay, at ang kaluwalhatian ng mga hari ay ang lubusang pagsisiyasat ng isang bagay.</div><div id="chapter25_verse3"><b><sup>3 </sup></b>Ang langit ay sa kataasan at ang lupa ay sa kalaliman, at ang puso ng mga hari, iyan ay di-masaliksik.</div><div id="chapter25_verse4"><b><sup>4 </sup></b>Alisin ang maruming linab mula sa pilak, at ang kabuuan nito ay lalabas na dalisay.</div><div id="chapter25_verse5"><b><sup>5 </sup></b>Alisin ang balakyot sa harap ng hari, at ang kaniyang trono ay matibay na matatatag sa pamamagitan ng katuwiran.</div><div id="chapter25_verse6"><b><sup>6 </sup></b>Huwag mong parangalan ang iyong sarili sa harap ng hari, at sa dako ng mga dakila ay huwag kang tumayo. </div><div id="chapter25_verse7"><b><sup>7 </sup></b>Sapagkat mas mabuti pang sabihin niya sa iyo: “Umakyat ka rito,” kaysa sa ibaba ka sa harap ng taong mahal na nakita ng iyong mga mata.</div><div id="chapter25_verse8"><b><sup>8 </sup></b>Huwag kang magmadali na ipakipaglaban ang isang usapin sa batas, upang hindi maging suliranin kung ano ang gagawin mo sa pagtatapos niyaon kapag hiniya ka na ngayon ng iyong kapuwa. </div><div id="chapter25_verse9"><b><sup>9 </sup></b>Ipangatuwiran mo ang iyong sariling usapin sa iyong kapuwa, at huwag mong isiwalat ang lihim na usapan ng iba; </div><div id="chapter25_verse10"><b><sup>10 </sup></b>upang hindi ka ilagay sa kahihiyan niyaong nakikinig at ang masamang ulat mo ay hindi na mababawi.</div><div id="chapter25_verse11"><b><sup>11 </sup></b>Gaya ng mga mansanas na ginto sa mga inukit na pilak ang salitang binigkas sa tamang panahon.</div><div id="chapter25_verse12"><b><sup>12 </sup></b>Ang hikaw na ginto, at ang palamuting yari sa pambihirang ginto, ay marunong na tagasaway sa taingang nakikinig.</div><div id="chapter25_verse13"><b><sup>13 </sup></b>Tulad ng lamig ng niyebe sa araw ng pag-aani ang tapat na sugo para sa mga nagsugo sa kaniya, sapagkat pinananauli niya ang kaluluwa ng kaniyang mga panginoon.</div><div id="chapter25_verse14"><b><sup>14 </sup></b>Gaya ng maninipis na ulap at ng hanging walang ulan ang taong naghahambog dahil sa isang kaloob na bulaan.</div><div id="chapter25_verse15"><b><sup>15 </sup></b>Dahil sa pagkamatiisin ay nagaganyak ang kumandante, <div id="page1039"></div>at ang mahinahong dila ay nakababali ng buto.</div><div id="chapter25_verse16"><b><sup>16 </sup></b>Pulot-pukyutan ba ang nasumpungan mo? Kumain ka ng sapat sa iyo, upang hindi ka magpakalabis sa pagkain nito anupat isusuka mo iyon.</div><div id="chapter25_verse17"><b><sup>17 </sup></b>Gawin mong madalang ang iyong paa sa bahay ng iyong kapuwa, upang hindi siya magsawa sa iyo at talagang kapootan ka.</div><div id="chapter25_verse18"><b><sup>18 </sup></b>Gaya ng pamalong pandigma at tabak at pinatulis na palaso ang taong nagpapatotoo laban sa kaniyang kapuwa bilang bulaang saksi.</div><div id="chapter25_verse19"><b><sup>19 </sup></b>Gaya ng ngiping bali at paang sumusuray ang pagtitiwala sa isa na taksil sa araw ng kabagabagan.</div><div id="chapter25_verse20"><b><sup>20 </sup></b>Siyang naghuhubad ng kasuutan sa araw na maginaw ay gaya ng sukà sa sosa at gaya ng mang-aawit na may mga awit sa pusong mapanglaw.</div><div id="chapter25_verse21"><b><sup>21 </sup></b>Kung ang napopoot sa iyo ay nagugutom, bigyan mo siya ng tinapay na makakain; at kung siya ay nauuhaw, bigyan mo siya ng tubig na maiinom. </div><div id="chapter25_verse22"><b><sup>22 </sup></b>Sapagkat mga baga ang itinutumpok mo sa kaniyang ulo, at si Jehova mismo ang gaganti sa iyo.</div><div id="chapter25_verse23"><b><sup>23 </sup></b>Ang hangin mula sa hilaga ay nagluluwal ng ulan na waring may mga kirot ng pagdaramdam; at ang dilang nagbubunyag ng lihim, ng isang mukha na tinuligsa.</div><div id="chapter25_verse24"><b><sup>24 </sup></b>Mas mabuti pang manahanan sa isang sulok ng bubong kaysa kasama ng asawang babaing mahilig makipagtalo, bagaman nasa iisang bahay.</div><div id="chapter25_verse25"><b><sup>25 </sup></b>Gaya ng tubig na malamig sa pagod na kaluluwa, gayon ang mabuting ulat mula sa malayong lupain.</div><div id="chapter25_verse26"><b><sup>26 </sup></b>Ang matuwid ay bukal na dinumhan at balon na sinira kapag susuray-suray sa harap ng balakyot.</div><div id="chapter25_verse27"><b><sup>27 </sup></b>Ang pagkain ng labis na pulot-pukyutan ay hindi mabuti; at ang paghahanap ng mga tao ng sarili nilang kaluwalhatian, kaluwalhatian nga ba iyon?</div><div id="chapter25_verse28"><b><sup>28 </sup></b>Gaya ng lunsod na nilusob, na walang pader, ang taong hindi nagpipigil ng kaniyang espiritu.</div></div>