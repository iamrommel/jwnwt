<div><div id="chapter6_verse1"><span class="w_ch"><b>6 </b></span>Sa dahilang ito, ngayong iniwan na natin ang pang-unang doktrina tungkol sa Kristo, sumulong tayo tungo sa pagkamaygulang, na hindi na muling naglalatag ng pundasyon, samakatuwid nga, ang pagsisisi mula sa patay na mga gawa, at pananampalataya sa Diyos, </div><div id="chapter6_verse2"><b><sup>2 </sup></b>ang turo tungkol sa mga bautismo at ang pagpapatong ng mga kamay, ang pagkabuhay-muli sa mga patay at ang walang-hanggang hatol. </div><div id="chapter6_verse3"><b><sup>3 </sup></b>At gagawin natin ito, kung ipahihintulot nga ng Diyos.</div><div id="chapter6_verse4"><b><sup>4 </sup></b>Sapagkat imposible nga kung tungkol doon sa mga naliwanagan nang minsanan, at nakatikim ng makalangit na kaloob na walang bayad, at naging mga kabahagi sa banal na espiritu, </div><div id="chapter6_verse5"><b><sup>5 </sup></b>at nakatikim ng mabuting salita ng Diyos at ng mga kapangyarihan ng darating na sistema ng mga bagay, </div><div id="chapter6_verse6"><b><sup>6 </sup></b>ngunit nahulog, na panumbalikin silang muli sa pagsisisi, sapagkat ibinabayubay nilang muli ang Anak ng Diyos sa ganang kanila at inilalantad siya sa hayag na kahihiyan. </div><div id="chapter6_verse7"><b><sup>7 </sup></b>Halimbawa, ang lupa na umiinom sa ulan na bumubuhos dito nang madalas, at pagkatapos ay nagsisibol ng pananim na nararapat sa mga ipinagsaka, ay tumatanggap ng pagpapala mula sa Diyos bilang ganti. </div><div id="chapter6_verse8"><b><sup>8 </sup></b>Ngunit kung nagsisibol ito ng mga tinik at mga dawag, ito ay itinatakwil at malapit nang sumpain; at humahantong ito sa pagkasunog.</div><div id="chapter6_verse9"><b><sup>9 </sup></b>Gayunman, sa inyong kalagayan, mga minamahal, kami ay kumbinsido sa mga bagay na mas mabuti at sa mga bagay na kalakip ng kaligtasan, bagaman nagsasalita kami sa ganitong paraan. </div><div id="chapter6_verse10"><b><sup>10 </sup></b>Sapagkat ang Diyos ay hindi liko upang limutin ang inyong gawa at ang pag-ibig na ipinakita ninyo para sa kaniyang pangalan, dahil kayo ay naglingkod sa mga banal at patuloy na naglilingkod. </div><div id="chapter6_verse11"><b><sup>11 </sup></b>Ngunit nais namin na ang bawat isa sa inyo ay magpakita ng gayunding kasipagan upang magkaroon ng lubos na katiyakan ng pag-asa hanggang sa wakas, </div><div id="chapter6_verse12"><b><sup>12 </sup></b>upang hindi kayo maging makupad, kundi maging mga tagatulad niyaong mga sa pamamagitan ng pananampalataya at pagtitiis ay nagmamana ng mga pangako.</div><div id="chapter6_verse13"><b><sup>13 </sup></b>Sapagkat nang mangako ang Diyos kay Abraham, yamang hindi niya maipanumpa ang sinumang mas dakila, ay ipinanumpa niya ang kaniyang sarili, </div><div id="chapter6_verse14"><b><sup>14 </sup></b>na sinasabi: “Tiyak ngang sa pagpapala ay pagpapalain kita, at sa pagpaparami ay pararamihin kita.” </div><div id="chapter6_verse15"><b><sup>15 </sup></b>At sa gayon pagkatapos makapagpakita <div id="page1813"></div>ng pagtitiis si Abraham, siya ay nagtamo ng pangakong ito. </div><div id="chapter6_verse16"><b><sup>16 </sup></b>Sapagkat ipinanunumpa ng mga tao ang isa na mas dakila, at ang kanilang sumpa ang siyang wakas ng bawat pagtatalo, yamang iyon ay isang legal na garantiya sa kanila. </div><div id="chapter6_verse17"><b><sup>17 </sup></b>Sa ganitong paraan ang Diyos, nang nilayon niyang ipakita nang lalong sagana sa mga tagapagmana ng pangako ang kawalang-pagbabago ng kaniyang layunin, ay pumasok taglay ang isang sumpa, </div><div id="chapter6_verse18"><b><sup>18 </sup></b>upang, sa pamamagitan ng dalawang bagay na di-mababago na doon ay imposibleng magsinungaling ang Diyos, tayong mga tumakas na patungo sa kanlungan ay magkaroon ng masidhing pampatibay-loob na manghawakan sa pag-asang inilagay sa harap natin. </div><div id="chapter6_verse19"><b><sup>19 </sup></b>Taglay natin ang pag-asang ito bilang angkla para sa kaluluwa, na kapuwa tiyak at matatag, at pumapasok ito sa loob ng kurtina, </div><div id="chapter6_verse20"><b><sup>20 </sup></b>kung saan isang tagapagpauna ang pumasok alang-alang sa atin, si Jesus, na naging isang mataas na saserdote ayon sa paraang gaya ng kay Melquisedec magpakailanman.</div></div>