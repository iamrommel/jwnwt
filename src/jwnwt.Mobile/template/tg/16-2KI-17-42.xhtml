<div><div id="chapter17_verse1"><span class="w_ch"><b>17 </b></span>Nang ikalabindalawang taon ni Ahaz na hari ng Juda, si Hosea na anak ni Elah ay naging hari ng Israel sa Samaria sa loob ng siyam na taon. </div><div id="chapter17_verse2"><b><sup>2 </sup></b>At patuloy siyang gumawa ng masama sa paningin ni Jehova, lamang ay hindi gaya ng mga hari ng Israel na nauna sa kaniya. </div><div id="chapter17_verse3"><b><sup>3 </sup></b>Si Salmaneser na hari ng Asirya ay umahon laban sa kaniya, at si Hosea ay naging lingkod niya at nagsimulang magbayad sa kaniya ng tributo. </div><div id="chapter17_verse4"><b><sup>4 </sup></b>Gayunman, ang hari ng Asirya ay may natuklasang sabuwatan kay Hosea, na nagsugo siya ng mga mensahero kay So na hari ng Ehipto at hindi dinala ang tributo sa hari ng Asirya na gaya ng naunang mga taon. Kaya ikinulong siya ng hari ng Asirya at iginapos sa bahay-kulungan.</div><div id="chapter17_verse5"><b><sup>5 </sup></b>At ang hari ng Asirya ay umahon laban sa buong lupain at umahon sa Samaria at nangubkob laban doon sa loob ng tatlong taon. </div><div id="chapter17_verse6"><b><sup>6 </sup></b>Nang ikasiyam na taon ni Hosea, binihag ng hari ng Asirya ang Samaria at pagkatapos ay dinala ang Israel sa pagkatapon sa Asirya at pinatahan sila sa Hala at sa Habor sa ilog ng Gozan at sa mga lunsod ng mga Medo.</div><div id="chapter17_verse7"><b><sup>7 </sup></b>At nangyari iyon sapagkat ang mga anak ni Israel ay nagkasala laban kay Jehova na kanilang Diyos, na nag-ahon sa kanila mula sa lupain ng Ehipto mula sa ilalim ng kamay ni Paraon na hari ng Ehipto, at nagsimula silang matakot sa ibang mga diyos; </div><div id="chapter17_verse8"><b><sup>8 </sup></b>at patuloy silang lumakad sa mga batas ng mga bansa na pinalayas ni Jehova mula sa harap ng mga anak ni Israel, at sa mga batas ng mga hari ng Israel na kanilang ginawa; </div><div id="chapter17_verse9"><b><sup>9 </sup></b>at sinaliksik ng mga anak ni Israel ang mga bagay na hindi tama para kay Jehova na kanilang Diyos at patuloy na nagtayo para sa kanilang sarili ng matataas na dako sa lahat ng kanilang mga lunsod, mula sa tore ng mga bantay hanggang sa nakukutaang lunsod; </div><div id="chapter17_verse10"><b><sup>10 </sup></b>at patuloy silang nagtayo para sa kanilang sarili ng mga sagradong haligi at mga sagradong poste sa ibabaw ng bawat mataas na burol at sa ilalim ng bawat mayabong na punungkahoy; </div><div id="chapter17_verse11"><b><sup>11 </sup></b>at doon sa lahat ng matataas na dako ay patuloy silang gumawa ng haing usok na katulad ng mga bansa na dinala ni Jehova sa pagkatapon dahil sa kanila, at patuloy silang gumawa ng masasamang bagay upang galitin si Jehova;</div><div id="chapter17_verse12"><b><sup>12 </sup></b>At patuloy silang naglingkod sa mga karumal-dumal na idolo, na may kinalaman dito ay sinabi ni Jehova sa kanila: “Huwag ninyong gagawin ang bagay na ito”; </div><div id="chapter17_verse13"><b><sup>13 </sup></b>at si Jehova ay patuloy na nagbabala sa Israel at Juda sa pamamagitan ng lahat ng kaniyang mga propeta at ng bawat tagapangitain, na nagsasabi: “Tumalikod kayo mula sa inyong masasamang lakad at tuparin ninyo ang aking mga utos, ang aking mga batas, ayon sa lahat ng kautusan na iniutos ko sa inyong mga ninuno at siyang ipinadala ko sa inyo sa pamamagitan ng aking mga lingkod na mga propeta”; </div><div id="chapter17_verse14"><b><sup>14 </sup></b>at hindi sila nakinig kundi patuloy na pinatigas <div id="page620"></div>ang kanilang mga leeg tulad ng mga leeg ng kanilang mga ninuno na hindi nanampalataya kay Jehova na kanilang Diyos; </div><div id="chapter17_verse15"><b><sup>15 </sup></b>at patuloy nilang itinakwil ang kaniyang mga tuntunin at ang kaniyang tipan na ipinakipagtipan niya sa kanilang mga ninuno at ang kaniyang mga paalaala na ibinabala niya sa kanila, at sila ay sumunod sa mga walang-kabuluhang idolo at naging mga walang kabuluhan din, maging sa pagtulad sa mga bansang nasa buong palibot nila, na tungkol sa kanila ay inutusan sila ni Jehova na huwag gumawang tulad ng mga iyon;</div><div id="chapter17_verse16"><b><sup>16 </sup></b>At patuloy nilang iniwan ang lahat ng utos ni Jehova na kanilang Diyos at gumawa para sa kanilang sarili ng mga binubong estatuwa, dalawang guya, at gumawa ng sagradong poste, at nagsimula silang yumukod sa buong hukbo ng langit at naglingkod kay Baal; </div><div id="chapter17_verse17"><b><sup>17 </sup></b>at patuloy nilang pinaraan sa apoy ang kanilang mga anak na lalaki at ang kanilang mga anak na babae at nanghula sila at naghanap ng mga tanda, at patuloy nilang ipinagbili ang kanilang sarili sa paggawa ng masama sa paningin ni Jehova, upang galitin siya;</div><div id="chapter17_verse18"><b><sup>18 </sup></b>Dahil dito ay lubhang nagalit si Jehova laban sa Israel, anupat inalis niya sila mula sa kaniyang paningin. Hindi siya nag-iwan ng sinuman maliban lamang sa tribo ni Juda.</div><div id="chapter17_verse19"><b><sup>19 </sup></b>Maging ang Juda ay hindi tumupad sa mga utos ni Jehova na kanilang Diyos, kundi lumakad sila sa mga batas ng Israel na kanilang ginawa. </div><div id="chapter17_verse20"><b><sup>20 </sup></b>Dahil dito ay itinakwil ni Jehova ang buong binhi ng Israel at patuloy silang pinighati at ibinigay sa kamay ng mga mananamsam, hanggang sa maitaboy niya sila mula sa harap niya. </div><div id="chapter17_verse21"><b><sup>21 </sup></b>Sapagkat pinilas niya ang Israel mula sa sambahayan ni David, at ginawa nilang hari si Jeroboam na anak ni Nebat; at inihiwalay ni Jeroboam ang Israel mula sa pagsunod kay Jehova, at pinagkasala niya sila ng malaking kasalanan. </div><div id="chapter17_verse22"><b><sup>22 </sup></b>At ang mga anak ni Israel ay lumakad sa lahat ng kasalanan ni Jeroboam na kaniyang ginawa. Hindi nila nilisan ang mga iyon, </div><div id="chapter17_verse23"><b><sup>23 </sup></b>hanggang sa alisin ni Jehova ang Israel mula sa kaniyang paningin, gaya ng sinalita niya sa pamamagitan ng lahat ng kaniyang mga lingkod na mga propeta. Kaya ang Israel ay yumaon mula sa sarili nitong lupa tungo sa pagkatapon sa Asirya hanggang sa araw na ito.</div><div id="chapter17_verse24"><b><sup>24 </sup></b>Pagkaraan nito ay nagdala ang hari ng Asirya ng mga tao mula sa Babilonya at Cuta at Ava at Hamat at Separvaim at pinatahan sila sa mga lunsod ng Samaria kahalili ng mga anak ni Israel; at pinasimulan nilang ariin ang Samaria at nanahanan sa mga lunsod nito. </div><div id="chapter17_verse25"><b><sup>25 </sup></b>At nangyari, nang pasimula ng kanilang pananahanan doon ay hindi sila natakot kay Jehova. Kaya nagsugo si Jehova ng mga leon sa gitna nila, at ang mga iyon ay pumatay sa gitna nila. </div><div id="chapter17_verse26"><b><sup>26 </sup></b>Kaya nagpasabi sila sa hari ng Asirya, na sinasabi: “Ang mga bansa na iyong dinala sa pagkatapon at pagkatapos ay pinamayan sa mga lunsod ng Samaria ay hindi nakakakilala sa relihiyon ng Diyos ng lupain, anupat patuloy siyang nagsusugo ng mga leon sa gitna nila; at, narito! pinapatay sila ng mga iyon, yamang walang sinuman ang nakakakilala sa relihiyon ng Diyos ng lupain.”</div><div id="chapter17_verse27"><b><sup>27 </sup></b>Dahil doon ay nag-utos ang hari ng Asirya, na nagsasabi: “Papuntahin ninyo riyan ang <div id="page621"></div>isa sa mga saserdote na dinala ninyo sa pagkatapon mula riyan, upang makayaon siya at makatahan diyan at maituro sa kanila ang relihiyon ng Diyos ng lupain.” </div><div id="chapter17_verse28"><b><sup>28 </sup></b>Kaya ang isa sa mga saserdote na dinala nila sa pagkatapon mula sa Samaria ay pumaroon at nagsimulang manahanan sa Bethel, at siya ay naging guro nila kung paano nila dapat katakutan si Jehova.</div><div id="chapter17_verse29"><b><sup>29 </sup></b>Gayunman, ang bawat bansa ay naging tagagawa ng kani-kanilang diyos, na inilalagay naman nila sa bahay ng matataas na dako na ginawa ng mga Samaritano, bawat bansa, sa kanilang mga lunsod na tinatahanan nila. </div><div id="chapter17_verse30"><b><sup>30 </sup></b>At ginawa naman ng mga lalaki ng Babilonya ang Sucot-benot, at ginawa naman ng mga lalaki ng Cut ang Nergal, at ginawa naman ng mga lalaki ng Hamat ang Asima. </div><div id="chapter17_verse31"><b><sup>31 </sup></b>Kung tungkol sa mga Avita, ginawa nila ang Nibhaz at ang Tartak; at ang mga Separvita ay nagsusunog ng kanilang mga anak sa apoy kina Adramelec at Anamelec na mga diyos ng Separvaim. </div><div id="chapter17_verse32"><b><sup>32 </sup></b>At sila ay natatakot kay Jehova at nag-atas para sa kanilang sarili mula sa mga tao sa pangkalahatan ng mga saserdote ng matataas na dako, at sila ay naging mga tagapagsagawa ng tungkulin para sa kanila sa bahay ng matataas na dako. </div><div id="chapter17_verse33"><b><sup>33 </sup></b>Kay Jehova sila natatakot, ngunit sila ay mga mananamba ng kani-kanilang mga diyos, ayon sa relihiyon ng mga bansa na mula roon ay dinala nila sila sa pagkatapon.</div><div id="chapter17_verse34"><b><sup>34 </sup></b>Hanggang sa araw na ito ay ginagawa nila ang ayon sa dati nilang mga relihiyon. Walang natatakot kay Jehova at walang gumagawa ng ayon sa kaniyang mga batas at sa kaniyang mga hudisyal na pasiya at sa kautusan at sa utos na iniutos ni Jehova sa mga anak ni Jacob, na ang pangalan ay ginawa niyang Israel; </div><div id="chapter17_verse35"><b><sup>35 </sup></b>nang si Jehova ay makipagtipan sa kanila at mag-utos sa kanila, na sinasabi: “Huwag kayong matakot sa ibang mga diyos, at huwag kayong yumukod sa kanila ni maglingkod sa kanila ni maghain sa kanila. </div><div id="chapter17_verse36"><b><sup>36 </sup></b>Kundi si Jehova, na siyang nag-ahon sa inyo mula sa lupain ng Ehipto taglay ang dakilang kapangyarihan at unat na bisig, ang Isa na dapat ninyong katakutan, at sa kaniya kayo dapat yumukod, at sa kaniya kayo dapat maghain. </div><div id="chapter17_verse37"><b><sup>37 </sup></b>At ang mga tuntunin at ang mga hudisyal na pasiya at ang kautusan at ang utos na kaniyang isinulat para sa inyo ay dapat ninyong ingatang laging gawin; at huwag kayong matakot sa ibang mga diyos. </div><div id="chapter17_verse38"><b><sup>38 </sup></b>At ang tipan na ipinakipagtipan ko sa inyo ay huwag ninyong limutin; at huwag kayong matakot sa ibang mga diyos. </div><div id="chapter17_verse39"><b><sup>39 </sup></b>Kundi si Jehova na inyong Diyos ang dapat ninyong katakutan, yamang siya ang magliligtas sa inyo mula sa kamay ng lahat ng inyong mga kaaway.”</div><div id="chapter17_verse40"><b><sup>40 </sup></b>At hindi sila sumunod, kundi ginagawa nila ang ayon sa dati nilang relihiyon. </div><div id="chapter17_verse41"><b><sup>41 </sup></b>At ang mga bansang ito ay natatakot kay Jehova, ngunit ang pinaglilingkuran nila ay ang kani-kanilang mga nililok na imahen. Kapuwa ang kanilang mga anak at ang kanilang mga apo ay gumagawa nang ayon sa ginawa ng kanilang mga ninuno hanggang sa araw na ito.</div></div>