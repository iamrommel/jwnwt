<div><div id="chapter37_verse1"><span class="w_ch"><b>37 </b></span>At si Haring Zedekias na anak ni Josias ay nagsimulang maghari bilang kahalili ni Conias na anak ni Jehoiakim, na ginawang hari ni Nabucodorosor na hari ng Babilonya sa lupain ng Juda. </div><div id="chapter37_verse2"><b><sup>2 </sup></b>At siya at ang kaniyang mga lingkod at ang bayan ng lupain ay hindi nakinig sa mga salita ni Jehova na sinalita niya sa pamamagitan ni Jeremias na propeta.</div><div id="chapter37_verse3"><b><sup>3 </sup></b>At isinugo ni Haring Zedekias si Jehucal na anak ni Selemias at si Zefanias na anak ni Maaseias na saserdote kay Jeremias na propeta, na sinasabi: “Pakisuyo, manalangin ka para sa amin kay Jehova na ating Diyos.” </div><div id="chapter37_verse4"><b><sup>4 </sup></b>At si Jeremias ay pumapasok at lumalabas sa gitna ng bayan, sapagkat hindi nila siya inilagay sa bahay-kulungan. </div><div id="chapter37_verse5"><b><sup>5 </sup></b>At isang hukbong militar ni Paraon ang lumabas mula sa Ehipto; at narinig ng mga Caldeo na kumukubkob sa Jerusalem ang ulat tungkol sa kanila. Kaya umurong sila mula sa Jerusalem. </div><div id="chapter37_verse6"><b><sup>6 </sup></b>Sa gayon ay dumating kay Jeremias na propeta ang salita ni Jehova, na nagsasabi: </div><div id="chapter37_verse7"><b><sup>7 </sup></b>“Ito ang sinabi ni Jehova na Diyos ng Israel, ‘Ito ang dapat ninyong sabihin sa hari ng Juda, na siyang nagsusugo sa inyo sa akin upang mag-usisa sa akin: “Narito! Ang hukbong militar ni Paraon na pumapariyan sa inyo sa layuning tumulong ay babalik nga sa kanilang lupain, sa Ehipto. </div><div id="chapter37_verse8"><b><sup>8 </sup></b>At ang mga Caldeo ay tiyak na babalik at makikipaglaban sa lunsod na ito at bibihagin ito at susunugin ito sa apoy.” </div><div id="chapter37_verse9"><b><sup>9 </sup></b>Ito ang sinabi ni Jehova: “Huwag ninyong linlangin ang inyong mga kaluluwa, na sinasabi, ‘Ang mga Caldeo ay walang pagsalang aalis mula sa atin,’ sapagkat hindi sila aalis. </div><div id="chapter37_verse10"><b><sup>10 </sup></b>Sapagkat kung mapabagsak man ninyo ang buong hukbong militar ng mga Caldeo na lumalaban sa inyo at may matira sa kanila na mga lalaking inulos, babangon sila sa kani-kaniyang tolda at susunugin nga sa apoy ang lunsod na ito.” ’ ”</div><div id="chapter37_verse11"><b><sup>11 </sup></b>At nangyari nga nang ang hukbong militar ng mga Caldeo ay makaurong mula sa Jerusalem dahil sa hukbong militar ni Paraon, </div><div id="chapter37_verse12"><b><sup>12 </sup></b>si Jeremias ay lumabas ng Jerusalem upang pumaroon sa lupain ng Benjamin at kunin ang kaniyang bahagi mula roon sa gitna ng bayan. </div><div id="chapter37_verse13"><b><sup>13 </sup></b>At nangyari nga nang siya ay nasa Pintuang-daan ng Benjamin, ang opisyal na may hawak ng pangangasiwa, na ang pangalan ay Irias na anak ni Selemias na anak ni Hananias, ay naroon. Kaagad niyang pinigilan si Jeremias na propeta, na sinasabi: “Sa mga Caldeo ka kumakampi!” </div><div id="chapter37_verse14"><b><sup>14 </sup></b>Ngunit sinabi ni Jeremias: “Kabulaanan! Hindi ako kumakampi sa mga Caldeo.” Ngunit hindi siya pinakinggan nito. Kaya dinakip ni Irias si Jeremias at dinala siya sa mga prinsipe. </div><div id="chapter37_verse15"><b><sup>15 </sup></b>At ang mga prinsipe ay nagalit kay Jeremias, at sinaktan nila siya at inilagay siya sa bahay-pangawan, sa bahay ni Jehonatan na kalihim, sapagkat ito ang ginawa nilang bahay-kulungan. </div><div id="chapter37_verse16"><b><sup>16 </sup></b>Nang makarating si Jeremias sa bahay ng imbakang-tubig at sa mga nakaarkong silid, si Jeremias nga ay patuloy na nanahanan doon nang maraming araw.</div><div id="chapter37_verse17"><b><sup>17 </sup></b>At nagsugo si Haring Zedekias at ipinakuha siya, at ang <div id="page1220"></div>hari ay nagsimulang magtanong sa kaniya ng mga tanong sa kaniyang bahay sa isang kubling dako. At sinabi niya: “Mayroon bang salita mula kay Jehova?” Dito ay sinabi ni Jeremias: “Mayroon!” At sinabi pa niya: “Ibibigay ka sa kamay ng hari ng Babilonya!”</div><div id="chapter37_verse18"><b><sup>18 </sup></b>Pagkatapos ay sinabi ni Jeremias kay Haring Zedekias: “Sa anong paraan ako nagkasala laban sa iyo at laban sa iyong mga lingkod at laban sa bayang ito, anupat inilagay ninyo ako sa bahay-kulungan? </div><div id="chapter37_verse19"><b><sup>19 </sup></b>Nasaan nga ang inyong mga propeta na nanghula sa inyo, na sinasabi, ‘Ang hari ng Babilonya ay hindi paririto laban sa inyo at laban sa lupaing ito’? </div><div id="chapter37_verse20"><b><sup>20 </sup></b>At ngayon ay makinig ka, pakisuyo, O panginoon kong hari. Makarating nawa sa harap mo ang paghiling ko ng lingap, pakisuyo, at huwag mo akong pabalikin sa bahay ni Jehonatan na kalihim, upang hindi ako mamatay roon.” </div><div id="chapter37_verse21"><b><sup>21 </sup></b>Kaya nag-utos si Haring Zedekias, at sa gayon ay inilagay nila si Jeremias sa pag-iingat sa Looban ng Bantay; at binibigyan siya ng isang bilog na tinapay araw-araw mula sa lansangan ng mga magtitinapay, hanggang sa maubos ang lahat ng tinapay sa lunsod. At si Jeremias ay patuloy na nanahanan sa Looban ng Bantay.</div></div>