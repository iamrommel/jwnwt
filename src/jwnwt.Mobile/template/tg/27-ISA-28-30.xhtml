<div><div id="chapter28_verse1"><span class="w_ch"><b>28 </b></span>Sa aba ng marilag na korona ng mga lasenggo ng Efraim, at ng lumilipas na bulaklak ng kagayakan nito ng kagandahan na nasa ulunan ng matabang libis niyaong mga pinananaigan ng alak! </div><div id="chapter28_verse2"><b><sup>2 </sup></b>Narito! Si Jehova ay may isa na malakas at puspos ng sigla. Gaya ng makulog na bagyo ng graniso, isang mapamuksang bagyo, gaya ng makulog na bagyo ng malakas at humuhugos na tubig, siya ay tiyak na buong lakas na magbubulid sa lupa. </div><div id="chapter28_verse3"><b><sup>3 </sup></b>Yuyurakan ng mga paa ang maririlag na korona ng mga lasenggo ng Efraim. </div><div id="chapter28_verse4"><b><sup>4 </sup></b>At ang lumilipas na bulaklak ng kagayakan nito ng kagandahan na nasa ulunan ng matabang libis ay magiging gaya ng unang igos bago ang tag-araw, na, kapag nakita iyon ng tumitingin, habang nasa kaniyang palad pa ay nilululon na niya iyon.</div><div id="chapter28_verse5"><b><sup>5 </sup></b>Sa araw na iyon si Jehova ng mga hukbo ay magiging gaya <div id="page1100"></div>ng korona ng kagayakan at gaya ng putong ng kagandahan sa mga nalalabi sa kaniyang bayan, </div><div id="chapter28_verse6"><b><sup>6 </sup></b>at espiritu ng katarungan sa isa na nakaupo sa paghatol, at kalakasan niyaong mga nagtataboy ng pagbabaka mula sa pintuang-daan.</div><div id="chapter28_verse7"><b><sup>7 </sup></b>At ang mga ito rin—dahil sa alak ay naliligaw sila at dahil sa nakalalangong inumin ay pagala-gala sila. Saserdote at propeta—naliligaw sila dahil sa nakalalangong inumin, nalilito sila dahilan sa alak, pagala-gala sila dahilan sa nakalalangong inumin; naliligaw sila sa kanilang pagtingin, nabubuwal sila kung tungkol sa pagpapasiya. </div><div id="chapter28_verse8"><b><sup>8 </sup></b>Sapagkat ang lahat ng mesa ay punô ng maruming suka—walang dakong wala nito.</div><div id="chapter28_verse9"><b><sup>9 </sup></b>Kanino ituturo ng isa ang kaalaman, at kanino ipauunawa ng isa ang bagay na narinig? Doon sa mga inawat na sa gatas, doon sa mga inihiwalay na sa suso? </div><div id="chapter28_verse10"><b><sup>10 </sup></b>Sapagkat “utos at utos, utos at utos, pising panukat at pising panukat, pising panukat at pising panukat, kaunti rito, kaunti roon.” </div><div id="chapter28_verse11"><b><sup>11 </sup></b>Sapagkat sa pamamagitan niyaong mga nauutal ang mga labi at sa pamamagitan ng ibang wika ay magsasalita siya sa bayang ito, </div><div id="chapter28_verse12"><b><sup>12 </sup></b>yaong mga sinabihan niya: “Ito ang pahingahang-dako. Pagpahingahin ninyo ang nanghihimagod. At ito ang dako ng kaginhawahan,” ngunit ayaw nilang makinig. </div><div id="chapter28_verse13"><b><sup>13 </sup></b>At sa kanila ang salita ni Jehova ay tiyak na magiging “utos at utos, utos at utos, pising panukat at pising panukat, pising panukat at pising panukat, kaunti rito, kaunti roon,” upang sila ay makayaon at mabuwal nga nang patalikod at talagang mawasak at masilo at mahuli.</div><div id="chapter28_verse14"><b><sup>14 </sup></b>Kaya dinggin ninyo ang salita ni Jehova, kayong mayayabang, kayong mga tagapamahala ng bayang ito na nasa Jerusalem: </div><div id="chapter28_verse15"><b><sup>15 </sup></b>Sapagkat sinabi ninyo: “Gumawa kami ng pakikipagtipan sa Kamatayan; at pinangyari naming kasama ng Sheol ang isang pangitain; ang umaapaw na dumaragsang baha, sakaling dumaan ito, ay hindi darating sa amin, sapagkat ang isang kasinungalingan ay ginawa naming aming kanlungan at sa kabulaanan ay nagkubli kami”; </div><div id="chapter28_verse16"><b><sup>16 </sup></b>kaya ito ang sinabi ng Soberanong Panginoong Jehova: “Narito, inilalatag ko bilang pundasyon sa Sion ang isang bato, isang subok na bato, ang mahalagang panulukan ng isang matibay na pundasyon. Walang sinumang nananampalataya ang matatakot. </div><div id="chapter28_verse17"><b><sup>17 </sup></b>At katarungan ang gagawin kong pising panukat at katuwiran ang kasangkapang pangnibel; at papalisin ng graniso ang kanlungang kasinungalingan, at babahain ng tubig ang mismong dakong kublihan. </div><div id="chapter28_verse18"><b><sup>18 </sup></b>At ang inyong pakikipagtipan sa Kamatayan ay tiyak na matutunaw, at ang pangitain ninyong iyon ng Sheol ay hindi mananatili. Ang umaapaw na dumaragsang baha, kapag dumaan ito—kayo rin ay magiging dakong yuyurakan nito. </div><div id="chapter28_verse19"><b><sup>19 </sup></b>Sa tuwing ito ay daraan, tatangayin kayo nito, sapagkat uma-umaga ay daraan ito, sa araw at sa gabi; at ito ay magiging walang iba kundi sanhi ng pangangatal upang ipaunawa sa iba ang bagay na narinig.”</div><div id="chapter28_verse20"><b><sup>20 </sup></b>Sapagkat ang higaan ay napakaikli upang mapag-unatan ng sarili, at ang hinabing kumot ay napakakitid kapag ibinabalot sa sarili. </div><div id="chapter28_verse21"><b><sup>21 </sup></b>Sapagkat si Jehova ay titindig na gaya noon sa Bundok Perazim, siya ay maliligalig na gaya noon sa mababang kapatagan malapit sa Gibeon, <div id="page1101"></div>upang maisagawa niya ang kaniyang gawa—ang kaniyang gawa ay kakaiba—at upang magawa niya ang kaniyang gawain—ang kaniyang gawain ay pambihira. </div><div id="chapter28_verse22"><b><sup>22 </sup></b>At ngayon ay huwag kayong maging mga manunudyo, upang ang inyong mga panali ay hindi tumibay, sapagkat may paglipol, isa ngang bagay na naipasiya, na narinig ko mula sa Soberanong Panginoon, si Jehova ng mga hukbo, para sa buong lupain.</div><div id="chapter28_verse23"><b><sup>23 </sup></b>Makinig kayo at pakinggan ang aking tinig; magbigay-pansin kayo at pakinggan ang aking pananalita. </div><div id="chapter28_verse24"><b><sup>24 </sup></b>Buong araw bang nag-aararo ang tagapag-araro upang maghasik ng binhi, na kaniyang binubungkal at sinusuyod ang kaniyang lupa? </div><div id="chapter28_verse25"><b><sup>25 </sup></b>Hindi ba, kapag napatag na niya ang ibabaw nito, kaniya ngang ikakalat ang kominong itim at isasabog ang komino, at hindi ba siya maglalagay ng trigo, mijo, at sebada sa takdang dako, at ng espelta bilang kaniyang hangganan? </div><div id="chapter28_verse26"><b><sup>26 </sup></b>At may isang nagtutuwid sa kaniya ayon sa kung ano ang tama. Tinuturuan siya ng kaniyang Diyos. </div><div id="chapter28_verse27"><b><sup>27 </sup></b>Sapagkat hindi kasangkapang panggiik ang ipinanggigiik sa kominong itim; at sa komino ay hindi iginugulong ang gulong ng kariton. Sapagkat tungkod ang karaniwang ipinanghahampas sa kominong itim, at sa komino ay baston. </div><div id="chapter28_verse28"><b><sup>28 </sup></b>Ang pantinapay na binutil ba ay karaniwan nang dinudurog? Sapagkat hindi iyon ginigiik nang walang lubay. At patatakbuhin niya ang panggulong ng kaniyang kariton, at ang kaniyang mga kabayo, ngunit hindi niya iyon dudurugin. </div><div id="chapter28_verse29"><b><sup>29 </sup></b>Ito rin yaong nanggaling kay Jehova ng mga hukbo, na kamangha-mangha sa layunin, na gumagawa nang may kahusayan sa mabungang paggawa.</div></div>