<div>
  <div id="chapter11_verse1">
    <span class="w_ch">
      <b>11 </b>
    </span>May isa ngang lalaking may sakit, si Lazaro ng Betania, mula sa nayon ni Maria at ni Marta na kapatid nito. </div>
  <div id="chapter11_verse2">
    <b>
      <sup>2 </sup>
    </b>Ito, sa katunayan, ang Maria na nagpahid sa Panginoon ng mabangong langis at nagpunas ng kaniyang mga paa sa pamamagitan ng kaniyang buhok, na ang kapatid na si Lazaro ay may sakit. </div>
  <div id="chapter11_verse3">
    <b>
      <sup>3 </sup>
    </b>Sa gayon ang kaniyang mga kapatid na babae ay nagpasugo ng salita sa kaniya, na sinasabi: “Panginoon, tingnan mo! yaong minamahal mo ay may sakit.” </div>
  <div id="chapter11_verse4">
    <b>
      <sup>4 </sup>
    </b>Ngunit nang marinig iyon ni Jesus ay sinabi niya: “Ang sakit na ito ay hindi ukol sa kamatayan, kundi para sa kaluwalhatian ng Diyos, upang ang Anak ng Diyos ay luwalhatiin sa pamamagitan nito.”</div>
  <div id="chapter11_verse5">
    <b>
      <sup>5 </sup>
    </b>Iniibig nga ni Jesus si Marta at ang kaniyang kapatid na babae at si Lazaro. </div>
  <div id="chapter11_verse6">
    <b>
      <sup>6 </sup>
    </b>Gayunman, nang marinig niyang may sakit ito, nang magkagayon ay nanatili pa siya ng dalawang <div id="page1617"></div>araw sa dakong kinaroroonan niya. </div>
  <div id="chapter11_verse7">
    <b>
      <sup>7 </sup>
    </b>At pagkatapos nito ay sinabi niya sa mga alagad: “Pumunta tayong muli sa Judea.” </div>
  <div id="chapter11_verse8">
    <b>
      <sup>8 </sup>
    </b>Sinabi ng mga alagad sa kaniya: “Rabbi, kamakailan lamang ay pinagtangkaan kang batuhin ng mga Judeano, at pupunta ka bang muli roon?” </div>
  <div id="chapter11_verse9">
    <b>
      <sup>9 </sup>
    </b>Sumagot si Jesus: “May labindalawang oras na liwanag ng araw, hindi ba? Kung ang sinuman ay naglalakad sa liwanag ng araw ay hindi siya bumabangga sa anuman, dahil nakikita niya ang liwanag ng sanlibutang ito. </div>
  <div id="chapter11_verse10">
    <b>
      <sup>10 </sup>
    </b>Ngunit kung ang sinuman ay naglalakad sa gabi, siya ay may nababangga, dahil ang liwanag ay wala sa kaniya.”</div>
  <div id="chapter11_verse11">
    <b>
      <sup>11 </sup>
    </b>Sinabi niya ang mga bagay na ito, at pagkatapos nito ay sinabi niya sa kanila: “Si Lazaro na ating kaibigan ay namamahinga, ngunit maglalakbay ako patungo roon upang gisingin siya mula sa pagkakatulog.” </div>
  <div id="chapter11_verse12">
    <b>
      <sup>12 </sup>
    </b>Sa gayon ay sinabi ng mga alagad sa kaniya: “Panginoon, kung namamahinga siya, siya ay gagaling.” </div>
  <div id="chapter11_verse13">
    <b>
      <sup>13 </sup>
    </b>Gayunman, si Jesus ay nagsalita tungkol sa kaniyang kamatayan. Ngunit inakala nilang nagsasalita siya tungkol sa pamamahinga sa pagtulog. </div>
  <div id="chapter11_verse14">
    <b>
      <sup>14 </sup>
    </b>Kaya nga, nang pagkakataong iyon ay sinabi ni Jesus sa kanila nang tahasan: “Si Lazaro ay namatay, </div>
  <div id="chapter11_verse15">
    <b>
      <sup>15 </sup>
    </b>at nagsasaya ako dahil sa inyo na wala ako roon, upang kayo ay maniwala. Ngunit puntahan natin siya.” </div>
  <div id="chapter11_verse16">
    <b>
      <sup>16 </sup>
    </b>Sa gayon si Tomas, na tinatawag na Ang Kambal, ay nagsabi sa kaniyang mga kapuwa alagad: “Humayo rin tayo, upang mamatay tayong kasama niya.”</div>
  <div id="chapter11_verse17">
    <b>
      <sup>17 </sup>
    </b>Dahil dito nang dumating si Jesus, nasumpungan niyang apat na araw na itong nasa alaalang libingan. </div>
  <div id="chapter11_verse18">
    <b>
      <sup>18 </sup>
    </b>Ang Betania nga ay malapit sa Jerusalem sa layong mga tatlong kilometro. </div>
  <div id="chapter11_verse19">
    <b>
      <sup>19 </sup>
    </b>Alinsunod dito ay marami sa mga Judio ang pumaroon kina Marta at Maria upang aliwin sila may kinalaman sa kanilang kapatid. </div>
  <div id="chapter11_verse20">
    <b>
      <sup>20 </sup>
    </b>Sa gayon si Marta, nang marinig niyang dumarating si Jesus, ay sumalubong sa kaniya; ngunit si Maria ay nanatiling nakaupo sa tahanan. </div>
  <div id="chapter11_verse21">
    <b>
      <sup>21 </sup>
    </b>Sa gayon ay sinabi ni Marta kay Jesus: “Panginoon, kung narito ka lamang noon ay hindi sana namatay ang aking kapatid. </div>
  <div id="chapter11_verse22">
    <b>
      <sup>22 </sup>
    </b>At gayunman sa kasalukuyan, alam kong gaanuman karaming bagay ang hingin mo sa Diyos ay ibibigay sa iyo ng Diyos.” </div>
  <div id="chapter11_verse23">
    <b>
      <sup>23 </sup>
    </b>Sinabi ni Jesus sa kaniya: “Ang iyong kapatid ay babangon.” </div>
  <div id="chapter11_verse24">
    <b>
      <sup>24 </sup>
    </b>Sinabi ni Marta sa kaniya: “Alam kong babangon siya sa pagkabuhay-muli sa huling araw.” </div>
  <div id="chapter11_verse25">
    <b>
      <sup>25 </sup>
    </b>Sinabi ni Jesus sa kaniya: “Ako ang pagkabuhay-muli at ang buhay. Siya na nananampalataya sa akin, kahit na mamatay siya, ay mabubuhay; </div>
  <div id="chapter11_verse26">
    <b>
      <sup>26 </sup>
    </b>at ang bawat isa na nabubuhay at nananampalataya sa akin ay hindi na kailanman mamamatay. Pinaniniwalaan mo ba ito?” </div>
  <div id="chapter11_verse27">
    <b>
      <sup>27 </sup>
    </b>Sinabi niya sa kaniya: “Oo, Panginoon; naniniwala ako na ikaw ang Kristo na Anak ng Diyos, ang Isa na darating sa sanlibutan.” </div>
  <div id="chapter11_verse28">
    <b>
      <sup>28 </sup>
    </b>At nang masabi na niya ito, umalis siya at tinawag si Maria na kaniyang kapatid, na sinasabi nang palihim: “Ang Guro ay naririto at tinatawag ka.” </div>
  <div id="chapter11_verse29">
    <b>
      <sup>29 </sup>
    </b>Ang huling nabanggit, nang marinig niya ito, ay dali-daling tumindig at pumaroon sa kaniya.</div>
  <div id="chapter11_verse30">
    <b>
      <sup>30 </sup>
    </b>Sa katunayan, si Jesus ay hindi pa nakararating sa nayon, kundi naroon pa rin siya sa dako kung saan siya sinalubong ni Marta. </div>
  <div id="chapter11_verse31">
    <b>
      <sup>31 </sup>
    </b>Sa gayon ang mga Judio na kasama niyang nasa bahay at umaaliw sa <div id="page1618"></div>kaniya, sa pagkakitang si Maria ay dali-daling tumindig at lumabas, ay sumunod sa kaniya, na inaakalang paroroon siya sa alaalang libingan upang tumangis doon. </div>
  <div id="chapter11_verse32">
    <b>
      <sup>32 </sup>
    </b>At sa gayon si Maria, nang dumating siya sa kinaroroonan ni Jesus at makita siya, ay sumubsob sa paanan niya, na sinasabi sa kaniya: “Panginoon, kung narito ka lamang noon, hindi sana namatay ang aking kapatid.” </div>
  <div id="chapter11_verse33">
    <b>
      <sup>33 </sup>
    </b>Sa gayon, si Jesus, nang makita niyang tumatangis siya at tumatangis ang mga Judio na sumama sa kaniya, ay dumaing sa espiritu at nabagabag; </div>
  <div id="chapter11_verse34">
    <b>
      <sup>34 </sup>
    </b>at sinabi niya: “Saan ninyo siya inilagay?” Sinabi nila sa kaniya: “Panginoon, halika at tingnan mo.” </div>
  <div id="chapter11_verse35">
    <b>
      <sup>35 </sup>
    </b>Si Jesus ay lumuha. </div>
  <div id="chapter11_verse36">
    <b>
      <sup>36 </sup>
    </b>Sa gayon ay nagsimulang magsabi ang mga Judio: “Tingnan ninyo kung gaano niya siya kamahal!” </div>
  <div id="chapter11_verse37">
    <b>
      <sup>37 </sup>
    </b>Ngunit ang ilan sa kanila ay nagsabi: “Hindi ba nakaya ng taong ito na nagdilat ng mga mata ng taong bulag na pigilan ang pagkamatay ng isang ito?”</div>
  <div id="chapter11_verse38">
    <b>
      <sup>38 </sup>
    </b>Kaya si Jesus, pagkatapos na muling dumaing sa loob niya, ay pumaroon sa alaalang libingan. Sa katunayan, iyon ay isang yungib, at isang bato ang nakatakip doon. </div>
  <div id="chapter11_verse39">
    <b>
      <sup>39 </sup>
    </b>Sinabi ni Jesus: “Alisin ninyo ang bato.” Si Marta, ang kapatid ng namatay, ay nagsabi sa kaniya: “Panginoon, sa ngayon ay nangangamoy na siya, sapagkat apat na araw na.” </div>
  <div id="chapter11_verse40">
    <b>
      <sup>40 </sup>
    </b>Sinabi ni Jesus sa kaniya: “Hindi ko ba sinabi sa iyo na kung maniniwala ka ay makikita mo ang kaluwalhatian ng Diyos?” </div>
  <div id="chapter11_verse41">
    <b>
      <sup>41 </sup>
    </b>Sa gayon ay inalis nila ang bato. At itiningin ni Jesus sa langit ang kaniyang mga mata at nagsabi: “Ama, nagpapasalamat ako sa iyo na dininig mo ako. </div>
  <div id="chapter11_verse42">
    <b>
      <sup>42 </sup>
    </b>Totoo, alam ko na lagi mo akong dinirinig; ngunit dahil sa pulutong na nakatayo sa palibot ay nagsalita ako, upang maniwala sila na isinugo mo ako.” </div>
  <div id="chapter11_verse43">
    <b>
      <sup>43 </sup>
    </b>At nang masabi na niya ang mga bagay na ito, sumigaw siya sa malakas na tinig: “Lazaro, lumabas ka!” </div>
  <div id="chapter11_verse44">
    <b>
      <sup>44 </sup>
    </b>Ang taong namatay ay lumabas na ang kaniyang mga paa at mga kamay ay natatalian ng mga pambalot, at ang kaniyang mukha ay nababalutan ng tela. Sinabi ni Jesus sa kanila: “Kalagan ninyo siya at payaunin siya.”</div>
  <div id="chapter11_verse45">
    <b>
      <sup>45 </sup>
    </b>Sa gayon ay marami sa mga Judio na nagsiparoon kay Maria at nakakita sa kaniyang ginawa ang nanampalataya sa kaniya; </div>
  <div id="chapter11_verse46">
    <b>
      <sup>46 </sup>
    </b>ngunit ang ilan sa kanila ay umalis patungo sa mga Pariseo at sinabi sa kanila ang mga bagay na ginawa ni Jesus. </div>
  <div id="chapter11_verse47">
    <b>
      <sup>47 </sup>
    </b>Dahil dito ay tinipon ng mga punong saserdote at ng mga Pariseo ang Sanedrin at nagsimulang magsabi: “Ano ang ating gagawin, sapagkat ang taong ito ay gumagawa ng maraming tanda? </div>
  <div id="chapter11_verse48">
    <b>
      <sup>48 </sup>
    </b>Kung pababayaan natin siya nang ganito, silang lahat ay mananampalataya sa kaniya, at darating ang mga Romano at kukunin kapuwa ang ating dako at ang ating bansa.” </div>
  <div id="chapter11_verse49">
    <b>
      <sup>49 </sup>
    </b>Ngunit isa sa kanila, si Caifas, na siyang mataas na saserdote nang taóng iyon, ang nagsabi sa kanila: “Wala kayong anumang nalalaman, </div>
  <div id="chapter11_verse50">
    <b>
      <sup>50 </sup>
    </b>at hindi kayo nangangatuwiran na para sa inyong kapakinabangan na ang isang tao ay mamatay alang-alang sa bayan at upang hindi mapuksa ang buong bansa.” </div>
  <div id="chapter11_verse51">
    <b>
      <sup>51 </sup>
    </b>Gayunman, hindi niya ito sinabi mula sa kaniyang sarili; kundi dahil sa siya ang mataas na saserdote nang taóng iyon, inihula niya na si Jesus ay itinalagang mamatay para sa bansa, </div>
  <div id="chapter11_verse52">
    <b>
      <sup>52 </sup>
    </b>at hindi lamang para sa bansa, kundi upang ang mga anak ng Diyos <div id="page1619"></div>na nakapangalat ay matipon din niya sa isa. </div>
  <div id="chapter11_verse53">
    <b>
      <sup>53 </sup>
    </b>Sa gayon mula nang araw na iyon ay nagsanggunian silang patayin siya.</div>
  <div id="chapter11_verse54">
    <b>
      <sup>54 </sup>
    </b>Kaya si Jesus ay hindi na naglibot nang hayagan sa gitna ng mga Judio, kundi lumisan siya mula roon patungo sa lupaing malapit sa ilang, sa isang lunsod na tinatawag na Efraim, at doon ay nanatili siya kasama ng mga alagad. </div>
  <div id="chapter11_verse55">
    <b>
      <sup>55 </sup>
    </b>Ang paskuwa nga ng mga Judio ay malapit na, at maraming tao ang umahon mula sa lupaing iyon patungo sa Jerusalem bago magpaskuwa upang maglinis ng kanilang sarili sa seremonyal na paraan. </div>
  <div id="chapter11_verse56">
    <b>
      <sup>56 </sup>
    </b>Sa gayon ay hinanap nila si Jesus at sinabi nila sa isa’t isa habang nakatayo sila sa paligid ng templo: “Ano ang palagay ninyo? Na talagang hindi siya darating sa kapistahan?” </div>
  <div id="chapter11_verse57">
    <b>
      <sup>57 </sup>
    </b>At nangyari, ang mga punong saserdote at ang mga Pariseo ay nagbigay ng mga utos na kung may sinumang makaalam kung nasaan siya, dapat niyang ibunyag iyon, upang madakip nila siya.</div>
</div>