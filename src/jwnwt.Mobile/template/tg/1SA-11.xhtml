<div>
  <div id="chapter11_verse1">
    <span class="w_ch">
      <b>11 </b>
    </span>At si Nahas na Ammonita ay umahon at nagkampo laban sa Jabes sa Gilead. Dahil dito ay sinabi ng lahat ng mga lalaki ng Jabes kay Nahas: “Makipagtipan ka sa amin upang maglingkod kami sa iyo.” </div>
  <div id="chapter11_verse2">
    <b>
      <sup>2 </sup>
    </b>Nang magkagayon ay sinabi sa kanila ni Nahas na Ammonita: “Sa kundisyong ito ay gagawin ko iyon sa inyo, sa kundisyon na dudukitin ang bawat kanang mata ninyo, at ilalagay ko iyon bilang kadustaan sa buong Israel.” </div>
  <div id="chapter11_verse3">
    <b>
      <sup>3 </sup>
    </b>Sinabi naman sa kaniya ng matatandang lalaki ng Jabes: “Bigyan mo kami ng pitong araw na palugit, <div id="page450"></div>at magsusugo kami ng mga mensahero sa buong teritoryo ng Israel at, kung walang tagapagligtas sa amin, lalabasin ka nga namin.” </div>
  <div id="chapter11_verse4">
    <b>
      <sup>4 </sup>
    </b>Nang maglaon ay pumaroon sa Gibeah ni Saul ang mga mensahero at sinalita ang mga salita sa pandinig ng bayan, at ang buong bayan ay naglakas ng kanilang tinig at tumangis.</div>
  <div id="chapter11_verse5">
    <b>
      <sup>5 </sup>
    </b>Ngunit narito si Saul na dumarating kasunod ng bakahan mula sa bukid, at sinabi ni Saul: “Ano ang nangyayari sa bayan, anupat tumatangis sila?” At isinaysay nila sa kaniya ang mga salita ng mga lalaki ng Jabes. </div>
  <div id="chapter11_verse6">
    <b>
      <sup>6 </sup>
    </b>At ang espiritu ng Diyos ay kumilos kay Saul pagkarinig niya ng mga salitang ito, at ang kaniyang galit ay lubhang nag-init. </div>
  <div id="chapter11_verse7">
    <b>
      <sup>7 </sup>
    </b>Kaya kumuha siya ng isang pares ng toro at pinagputul-putol ang mga iyon at ipinadala ang mga ito sa buong teritoryo ng Israel sa pamamagitan ng kamay ng mga mensahero, na sinasabi: “Ang sinuman sa atin na hindi lalabas bilang tagasunod ni Saul at ni Samuel, ganito ang gagawin sa kaniyang mga baka!” At ang panghihilakbot kay Jehova ay nagsimulang sumapit sa bayan anupat lumabas sila na parang iisang lalaki. </div>
  <div id="chapter11_verse8">
    <b>
      <sup>8 </sup>
    </b>Pagkatapos ay kinuha niya ang kabuuang bilang nila sa Bezek, at ang mga anak ni Israel ay umabot ng tatlong daang libo, at ang mga lalaki ng Juda ay tatlumpung libo. </div>
  <div id="chapter11_verse9">
    <b>
      <sup>9 </sup>
    </b>Sinabi nila ngayon sa mga mensahero na pumaroon: “Ito ang sasabihin ninyo sa mga lalaki ng Jabes sa Gilead, ‘Bukas ay magaganap ang kaligtasan para sa inyo kapag uminit na ang araw.’ ” Sa gayon ay pumaroon ang mga mensahero at nagsabi sa mga lalaki ng Jabes, at sila ay nagsaya. </div>
  <div id="chapter11_verse10">
    <b>
      <sup>10 </sup>
    </b>At sinabi ng mga lalaki ng Jabes: “Bukas ay lalabasin namin kayo, at gawin ninyo sa amin ang ayon sa lahat ng mabuti sa inyong paningin.”</div>
  <div id="chapter11_verse11">
    <b>
      <sup>11 </sup>
    </b>At nangyari nga, nang sumunod na araw ay inilagay ni Saul ang bayan sa tatlong pangkat; at nagtungo sila sa gitna ng kampo noong pagbabantay sa umaga at pinabagsak ang mga Ammonita hanggang sa uminit ang araw. Nang may ilan pang natitira, ang mga ito ay pinangalat at walang natira sa kanila na dalawang magkasama. </div>
  <div id="chapter11_verse12">
    <b>
      <sup>12 </sup>
    </b>At sinabi ng bayan kay Samuel: “Sino nga ang nagsasabi, ‘Si Saul—siya ba ang maghahari sa atin?’ Ibigay ninyo ang mga taong iyon, upang patayin namin sila.” </div>
  <div id="chapter11_verse13">
    <b>
      <sup>13 </sup>
    </b>Gayunman, sinabi ni Saul: “Walang isa mang tao ang papatayin sa araw na ito, sapagkat ngayon ay nagsagawa si Jehova ng pagliligtas sa Israel.”</div>
  <div id="chapter11_verse14">
    <b>
      <sup>14 </sup>
    </b>Nang maglaon ay sinabi ni Samuel sa bayan: “Halikayo at pumaroon tayo sa Gilgal upang doon natin gawin nang panibago ang pagkahari.” </div>
  <div id="chapter11_verse15">
    <b>
      <sup>15 </sup>
    </b>Sa gayon ay pumaroon sa Gilgal ang buong bayan, at doon ay ginawa nilang hari si Saul sa harap ni Jehova sa Gilgal. Pagkatapos ay naghandog sila ng mga haing pansalu-salo doon sa harap ni Jehova, at doon ay patuloy na nagsaya nang lubha si Saul at ang lahat ng mga lalaki ng Israel.</div>
</div>