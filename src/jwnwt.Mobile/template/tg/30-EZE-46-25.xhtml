<div><div id="chapter46_verse1"><span class="w_ch"><b>46 </b></span>“Ito ang sinabi ng Soberanong Panginoong Jehova, ‘Kung tungkol sa pintuang-daan ng pinakaloob na looban na nakaharap sa silangan, iyon ay mananatiling nakasara sa loob ng anim na araw ng paggawa, at sa araw ng sabbath ay bubuksan iyon, at sa araw ng bagong buwan ay bubuksan iyon. </div><div id="chapter46_verse2"><b><sup>2 </sup></b>At ang pinuno ay papasok sa daan ng beranda ng pintuang-daan, mula sa labas, at tatayo sa tabi ng poste ng pinto ng pintuang-daan; at ihahain ng mga saserdote ang kaniyang buong handog na sinusunog at ang kaniyang mga haing pansalu-salo, at yuyukod siya sa may pintuan ng pintuang-daan, at lalabas siya, ngunit ang pintuang-daan ay hindi isasara hanggang sa kinagabihan. </div><div id="chapter46_verse3"><b><sup>3 </sup></b>At ang bayan ng lupain ay yuyukod sa may pasukan ng pintuang-daang iyon sa mga sabbath at sa mga bagong buwan, sa harap ni Jehova.</div><div id="chapter46_verse4"><b><sup>4 </sup></b>“ ‘At ang buong handog na sinusunog na ihahandog ng pinuno kay Jehova sa araw ng sabbath ay anim na malulusog na lalaking kordero at isang malusog na barakong tupa; </div><div id="chapter46_verse5"><b><sup>5 </sup></b>at bilang handog na mga butil ay isang epa para sa barakong tupa, at para sa mga lalaking kordero ay isang handog na mga butil ayon sa kaya niyang ibigay, at, kung tungkol sa langis, isang hin para sa epa. </div><div id="chapter46_verse6"><b><sup>6 </sup></b>At sa araw ng bagong buwan ay magkakaroon ng isang guyang toro, na anak ng bakahan, yaong malusog, at anim na lalaking kordero at isang barakong tupa; dapat na malulusog ang mga iyon. </div><div id="chapter46_verse7"><b><sup>7 </sup></b>At isang epa para sa guyang toro at isang epa para sa barakong tupa ang ihahain niya bilang handog na mga butil, at para sa mga lalaking kordero ay ayon sa makakayanan niya; at, kung tungkol sa langis, isang hin para sa epa.</div><div id="chapter46_verse8"><b><sup>8 </sup></b>“ ‘At kapag papasok ang pinuno, papasok siya sa daan ng beranda ng pintuang-daan, at sa daang ito siya lalabas. </div><div id="chapter46_verse9"><b><sup>9 </sup></b>At kapag ang bayan ng lupain ay papasok sa harap ni Jehova sa mga kapanahunan ng pista, yaong pumapasok sa daan ng hilagaang pintuang-daan upang yumukod ay lalabas sa daan ng timugang pintuang-daan; at yaong pumapasok sa daan ng timugang pintuang-daan ay lalabas sa daan ng pintuang-daan sa dakong hilaga. Walang sinumang babalik sa daan ng pintuang-daan na kaniyang pinasukan, sapagkat siya ay lalabas nang deretso sa unahan niya. </div><div id="chapter46_verse10"><b><sup>10 </sup></b>At kung tungkol sa pinuno sa gitna nila, kapag pumasok sila ay papasok siya; at kapag lumabas sila ay lalabas siya. </div><div id="chapter46_verse11"><b><sup>11 </sup></b>At sa mga kapistahan <div id="page1345"></div>at sa mga kapanahunan ng pista ang handog na mga butil ay dapat na isang epa para sa guyang toro at isang epa para sa barakong tupa, at ang para sa mga lalaking kordero ay ayon sa kaya niyang ibigay; at, kung tungkol sa langis, isang hin para sa epa.</div><div id="chapter46_verse12"><b><sup>12 </sup></b>“ ‘At kapag ang pinuno ay maglalaan ng buong handog na sinusunog bilang kusang-loob na handog, o ng mga haing pansalu-salo bilang kusang-loob na handog kay Jehova, bubuksan din sa kaniya ang pintuang-daan na nakaharap sa silangan, at ilalaan niya ang kaniyang buong handog na sinusunog at ang kaniyang mga haing pansalu-salo gaya ng ginagawa niya kapag araw ng sabbath. At lalabas siya, at may isang magsasara ng pintuang-daan pagkalabas niya.</div><div id="chapter46_verse13"><b><sup>13 </sup></b>“ ‘At isang malusog na lalaking kordero, na nasa unang taon nito, ang ilalaan mo bilang buong handog na sinusunog sa araw-araw para kay Jehova. Uma-umaga ay ilalaan mo iyon. </div><div id="chapter46_verse14"><b><sup>14 </sup></b>At bilang handog na mga butil ay ilalaan mong kasama nito sa uma-umaga ang isang kanim ng epa at, kung tungkol sa langis, ang isang katlong hin para sa pagwiwisik sa mainam na harina. Ang handog na mga butil para kay Jehova ay isang batas na namamalagi nang walang takda, palagian. </div><div id="chapter46_verse15"><b><sup>15 </sup></b>At ilalaan nila ang lalaking kordero at ang handog na mga butil at ang langis sa uma-umaga bilang palagiang buong handog na sinusunog.’</div><div id="chapter46_verse16"><b><sup>16 </sup></b>“Ito ang sinabi ng Soberanong Panginoong Jehova, ‘Kung ang pinuno ay magbibigay ng kaloob sa bawat isa sa kaniyang mga anak bilang kaniyang mana, iyon ay magiging ari-arian ng kaniyang mga anak. Iyon ang kanilang pag-aaring minana. </div><div id="chapter46_verse17"><b><sup>17 </sup></b>At kung magbibigay siya ng kaloob mula sa kaniyang mana sa isa sa kaniyang mga lingkod, magiging kaniya nga iyon hanggang sa taon ng paglaya; at iyon ay mababalik sa pinuno. Ang kaniyang mana lamang—kung tungkol sa kaniyang mga anak—ang mananatiling kanilang sariling pag-aari. </div><div id="chapter46_verse18"><b><sup>18 </sup></b>At hindi kukunin ng pinuno ang alinmang mana ng bayan upang sapilitan silang paalisin sa kanilang pag-aari. Mula sa kaniyang sariling pag-aari ay magbibigay siya ng mana sa kaniyang mga anak, upang ang aking bayan ay hindi mangalat, ang bawat isa mula sa kaniyang pag-aari.’ ”</div><div id="chapter46_verse19"><b><sup>19 </sup></b>At ipinasok niya ako sa pasukang-daan na nasa gilid ng pintuang-daan patungo sa banal na mga silid-kainan, yaong sa mga saserdote, na nakaharap sa hilaga, at, narito! may isang dako roon sa magkabilang dakong likuran sa gawing kanluran. </div><div id="chapter46_verse20"><b><sup>20 </sup></b>At sinabi niya sa akin: “Sa dakong ito magpapakulo ang mga saserdote ng handog ukol sa pagkakasala at ng handog ukol sa kasalanan, at magluluto ng handog na mga butil, upang huwag maglabas ng anuman sa looban sa dakong labas anupat mapabanal ang bayan.”</div><div id="chapter46_verse21"><b><sup>21 </sup></b>At inilabas niya ako sa looban sa dakong labas at pinaraan ako sa apat na panulok na poste ng looban, at, narito! may isang looban sa tabi ng panulok na posteng ito ng looban, isang looban sa tabi ng panulok na posteng iyon ng looban. </div><div id="chapter46_verse22"><b><sup>22 </sup></b>Sa apat na panulok na poste ng looban ay may maliliit na looban, apatnapung siko ang haba at tatlumpu ang lapad. Ang apat na ito na may mga panulok na kayarian ay may magkakatulad na <div id="page1346"></div>sukat. </div><div id="chapter46_verse23"><b><sup>23 </sup></b>At may isang hanay sa palibot ng mga ito, sa palibot ng apat na ito, at may mga pakuluan na ginawa sa ilalim ng mga hanay sa palibot. </div><div id="chapter46_verse24"><b><sup>24 </sup></b>Pagkatapos ay sinabi niya sa akin: “Ito ang mga bahay niyaong mga tagapagpakulo, kung saan pinakukuluan ng mga lingkod sa Bahay ang hain ng bayan.”</div></div>