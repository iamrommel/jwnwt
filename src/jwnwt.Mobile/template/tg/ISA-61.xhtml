<div>
  <div id="chapter61_verse1">
    <span class="w_ch">
      <b>61 </b>
    </span>Ang espiritu ng Soberanong Panginoong Jehova ay sumasaakin, sa dahilang pinahiran ako ni Jehova upang maghayag ng mabuting balita sa maaamo. Isinugo niya ako upang bigkisan ang may pusong wasak, upang maghayag ng paglaya sa mga bihag at ng lubos na pagkakadilat ng mga mata sa mga bilanggo; </div>
  <div id="chapter61_verse2">
    <b>
      <sup>2 </sup>
    </b>upang ihayag ang taon ng kabutihang-loob ni Jehova at ang araw ng paghihiganti ng ating Diyos; upang aliwin ang lahat ng nagdadalamhati; </div>
  <div id="chapter61_verse3">
    <b>
      <sup>3 </sup>
    </b>upang magtalaga sa mga nagdadalamhati dahil sa Sion, upang magbigay sa kanila ng putong kahalili ng abo, ng langis ng pagbubunyi kahalili ng pagdadalamhati, ng balabal ng kapurihan kahalili ng espiritu ng pagkasira ng loob; at sila ay tatawaging malalaking punungkahoy ng katuwiran, ang taniman ni Jehova, upang siya ay mapaganda. </div>
  <div id="chapter61_verse4">
    <b>
      <sup>4 </sup>
    </b>At muli nilang itatayo ang mga dakong matagal nang wasak; ibabangon nila ang mga tiwangwang na dako ng mga panahong nagdaan, at tiyak na gagawin nila nang panibago ang mga wasak na lunsod, ang mga dakong tiwangwang sa sali’t salinlahi.</div>
  <div id="chapter61_verse5">
    <b>
      <sup>5 </sup>
    </b>“At mga taga-ibang bayan ang tatayo at magpapastol sa mga kawan ninyo, at ang mga banyaga ay magiging inyong mga magsasaka at inyong mga tagapag-alaga ng ubasan. </div>
  <div id="chapter61_verse6">
    <b>
      <sup>6 </sup>
    </b>At kung tungkol sa inyo, tatawagin kayong mga saserdote ni Jehova; tutukuyin kayo bilang mga lingkod ng ating Diyos. Ang yaman ng mga bansa ay kakainin ninyo, at sa kanilang kaluwalhatian ay magsasalita kayo nang may kagalakan tungkol sa inyong sarili. </div>
  <div id="chapter61_verse7">
    <b>
      <sup>7 </sup>
    </b>Kahalili ng inyong kahihiyan ay magkakaroon ng dobleng bahagi, at kahalili ng pagkaaba ay hihiyaw sila nang may kagalakan dahil sa kanilang bahagi. Kaya sa kanilang lupain ay aariin nga nila ang dobleng bahagi. Pagsasaya hanggang sa panahong walang takda ang mapapasakanila. </div>
  <div id="chapter61_verse8">
    <b>
      <sup>8 </sup>
    </b>Sapagkat ako, si Jehova, ay umiibig sa katarungan, napopoot sa pagnanakaw at sa kalikuan. At ibibigay ko ang kanilang kabayaran sa katapatan, at isang tipan na namamalagi nang walang takda ang pagtitibayin ko sa kanila. </div>
  <div id="chapter61_verse9">
    <b>
      <sup>9 </sup>
    </b>At ang kanilang supling ay makikilala sa gitna ng mga bansa, at ang kanilang mga inapo sa gitna ng mga bayan. Ang lahat ng makakakita sa kanila ay makakakilala sa kanila, na sila ang supling na pinagpala ni Jehova.”</div>
  <div id="chapter61_verse10">
    <b>
      <sup>10 </sup>
    </b>Walang pagsalang magbubunyi ako kay Jehova. Ang <div id="page1148"></div>aking kaluluwa ay magagalak sa aking Diyos. Sapagkat dinamtan niya ako ng mga kasuutan ng kaligtasan; ang walang-manggas na damit ng katuwiran ay ibinalot niya sa akin, tulad ng kasintahang lalaki na, gaya ng saserdote, ay naglalagay ng putong, at tulad ng kasintahang babae na naggagayak ng kaniyang mga palamuti. </div>
  <div id="chapter61_verse11">
    <b>
      <sup>11 </sup>
    </b>Sapagkat kung paanong ang lupa ay nagpapatubo ng sibol nito, at kung paanong ang hardin ay nagpapasibol ng mga bagay na inihahasik doon, sa katulad na paraan ay pangyayarihin ng Soberanong Panginoong Jehova ang pagsibol ng katuwiran at ng kapurihan sa harap ng lahat ng mga bansa.</div>
</div>