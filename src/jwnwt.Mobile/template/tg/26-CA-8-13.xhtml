<div><div id="chapter8_verse1"><span class="w_ch"><b>8 </b></span>“O kung ikaw sana ay gaya ng isang kapatid kong lalaki, na sumususo sa mga suso ng aking ina! Kung masusumpungan kita sa labas ay hahalikan kita. Hindi man lamang ako hahamakin ng mga tao. </div><div id="chapter8_verse2"><b><sup>2 </sup></b>Aakayin kita, dadalhin kita sa bahay ng aking ina, na nagtuturo sa akin noon. Paiinumin kita ng alak na may halong espesya, ng sariwang katas ng mga granada. </div><div id="chapter8_verse3"><b><sup>3 </sup></b>Ang kaniyang kaliwang kamay ay mapapasailalim ng aking ulo; at ang kaniyang kanang kamay—yayakapin ako nito.</div><div id="chapter8_verse4"><b><sup>4 </sup></b>“Pinanumpa ko kayo, O mga anak na babae ng Jerusalem, na hindi ninyo tatangkaing gisingin o pukawin sa akin ang pag-ibig hanggang sa naisin nito.”</div><div id="chapter8_verse5"><b><sup>5 </sup></b>“Sino ang babaing ito na umaahon mula sa ilang, na nakahilig sa kaniyang mahal?”</div><div id="chapter8_verse6"><b><sup>6 </sup></b>“Ilagay mo ako bilang tatak sa iyong puso, bilang tatak sa iyong bisig; sapagkat ang pag-ibig ay sinlakas ng kamatayan, ang paghingi ng bukod-tanging debosyon ay singhigpit ng Sheol. Ang mga lagablab nito ay mga lagablab ng apoy, ang liyab ni Jah. </div><div id="chapter8_verse7"><b><sup>7 </sup></b>Ang pag-ibig ay hindi mapapatay ng maraming tubig, ni matatangay man ito ng mga ilog. Kung ibibigay ng isang lalaki ang lahat ng mahahalagang pag-aari sa kaniyang bahay dahil sa pag-ibig, ang mga iyon ay tiyak na hahamakin ng mga tao.”</div><div id="chapter8_verse8"><b><sup>8 </sup></b>“Mayroon tayong munting kapatid na babae na walang mga suso. Ano ang gagawin natin para sa ating kapatid na babae sa araw na siya ay ipakikipag-usap?”</div><div id="chapter8_verse9"><b><sup>9 </sup></b>“Kung siya ay magiging isang pader, magtatayo tayo sa ibabaw niya ng moog na pilak; ngunit kung siya ay magiging isang pinto, haharangan natin siya ng tablang sedro.”</div><div id="chapter8_verse10"><b><sup>10 </sup></b>“Ako ay isang pader, at ang aking mga suso ay gaya ng mga tore. Kaya nga sa kaniyang paningin ay naging katulad ako niyaong nakasusumpong ng kapayapaan.</div><div id="chapter8_verse11"><b><sup>11 </sup></b>“May isang ubasan na pag-aari ni Solomon sa Baal-hamon. Ipinagkatiwala niya ang ubasan sa mga tagapag-alaga. Bawat isa ay nagdadala para sa mga bunga nito ng isang libong pirasong pilak.</div><div id="chapter8_verse12"><b><sup>12 </sup></b>“Ang ubasan ko, na akin, ay nasa aking kapamahalaan. Ang isang libo ay sa iyo, O Solomon, at ang dalawang daan ay para sa mga nag-aalaga ng mga bunga nito.”</div><div id="chapter8_verse13"><b><sup>13 </sup></b>“O ikaw na tumatahan sa mga hardin, ang mga kasamahan ay nagbibigay-pansin sa iyong tinig. Iparinig mo iyon sa akin.”</div><div id="chapter8_verse14"><b><sup>14 </sup></b>“Tumakbo ka, mahal ko, at maging gaya ka ng gasela o ng batang lalaking usa sa ibabaw ng mga bundok ng mga espesya.”</div></div>