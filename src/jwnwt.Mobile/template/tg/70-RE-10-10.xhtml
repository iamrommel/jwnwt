<div><div id="chapter10_verse1"><span class="w_ch"><b>10 </b></span>At nakakita ako ng isa pang malakas na anghel na bumababa mula sa langit, na nagagayakan ng ulap, at isang bahaghari ang nasa kaniyang ulo, at ang kaniyang mukha ay gaya ng araw, at ang kaniyang mga paa ay gaya ng maapoy na mga haligi, </div><div id="chapter10_verse2"><b><sup>2 </sup></b>at taglay niya sa kaniyang kamay ang isang maliit na balumbon na nakabukas. At inilagay niya ang kaniyang kanang paa sa dagat, ngunit ang kaniyang kaliwa ay sa lupa, </div><div id="chapter10_verse3"><b><sup>3 </sup></b>at sumigaw siya sa malakas na tinig na gaya ng leon kapag umuungal. At nang sumigaw siya, ang pitong kulog ay nagpahugong ng kani-kanilang tinig.</div><div id="chapter10_verse4"><b><sup>4 </sup></b>At nang magsalita ang pitong kulog, ako ay magsusulat na sana; ngunit narinig ko ang isang tinig mula sa langit na nagsabi: “Tatakan mo ang mga bagay na sinalita ng pitong kulog, at huwag mong isulat ang mga iyon.” </div><div id="chapter10_verse5"><b><sup>5 </sup></b>At ang anghel na nakita kong nakatayo sa dagat at sa lupa ay nagtaas ng kaniyang kanang kamay sa langit, </div><div id="chapter10_verse6"><b><sup>6 </sup></b>at sa pamamagitan ng Isa na nabubuhay magpakailan-kailanman, na lumalang ng langit at ng mga bagay na naroroon at ng lupa at ng mga bagay na naririto at ng dagat at ng mga bagay na naroroon, ay sumumpa siya: “Hindi na magluluwat pa; </div><div id="chapter10_verse7"><b><sup>7 </sup></b>kundi sa mga araw ng pagpapatunog ng ikapitong anghel, kapag malapit na niyang hipan ang kaniyang trumpeta, ang sagradong lihim ng Diyos ayon sa mabuting balita na ipinahayag niya sa kaniyang sariling mga alipin na mga propeta ay tunay ngang sumapit na sa katapusan.”</div><div id="chapter10_verse8"><b><sup>8 </sup></b>At ang tinig na aking narinig mula sa langit ay muling nagsalita sa akin at nagsabi: “Humayo ka, kunin mo ang nakabukas na balumbon na nasa kamay ng anghel na nakatayo sa dagat at sa lupa.” </div><div id="chapter10_verse9"><b><sup>9 </sup></b>At pumaroon ako sa anghel at sinabi ko sa kaniya na ibigay sa akin ang maliit na balumbon. At sinabi niya sa akin: “Kunin mo at ubusin mo ito, at papapaitin nito ang iyong tiyan, ngunit sa iyong bibig ay magiging matamis ito na gaya ng pulot-pukyutan.” </div><div id="chapter10_verse10"><b><sup>10 </sup></b>At kinuha ko ang maliit na balumbon mula sa kamay ng anghel at inubos iyon, at sa aking bibig ay matamis ito na gaya ng pulot-pukyutan; ngunit nang maubos ko na ito ay pinapait nito ang aking tiyan. </div><div id="chapter10_verse11"><b><sup>11 </sup></b>At sinasabi nila sa akin: “Dapat kang manghulang muli may kinalaman sa mga bayan at mga bansa at mga wika at maraming hari.”</div></div>