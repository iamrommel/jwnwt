<div><div id="chapter8_verse1"><span class="w_ch"><b>8 </b></span>Si Saul, sa ganang kaniya, ay sumasang-ayon sa pagpaslang sa kaniya.</div><div id="chapter8_verse2"><b><sup>2 </sup></b>Ngunit si Esteban ay dinala ng mapagpitagang mga lalaki sa paglilibingan, at nagsagawa sila ng isang malaking pananaghoy sa kaniya. </div><div id="chapter8_verse3"><b><sup>3 </sup></b>Gayunman, si Saul ay nagsimulang makitungo sa kongregasyon nang may kalupitan. Isa-isang pinapasok ang mga bahay at, kinakaladkad sa labas kapuwa ang mga lalaki at mga babae, dinadala niya sila sa bilangguan.</div><div id="chapter8_verse4"><b><sup>4 </sup></b>Gayunman, yaong mga nangalat ay lumibot sa lupain na ipinahahayag ang mabuting balita ng salita. </div><div id="chapter8_verse5"><b><sup>5 </sup></b>Si Felipe, halimbawa, ay bumaba sa lunsod ng Samaria at pinasimulang ipangaral sa kanila ang Kristo. </div><div id="chapter8_verse6"><b><sup>6 </sup></b>Ang mga pulutong ay may-pagkakaisang nagbigay-pansin sa mga bagay na sinasabi ni Felipe habang sila ay nakikinig at nagmamasid sa mga tanda na kaniyang ginagawa. </div><div id="chapter8_verse7"><b><sup>7 </sup></b>Sapagkat marami ang may maruruming espiritu, at ang mga ito ay sumisigaw sa malakas na tinig at lumalabas. Bukod diyan, maraming <div id="page1651"></div>mga paralisado at mga pilay ang pinagaling. </div><div id="chapter8_verse8"><b><sup>8 </sup></b>Kaya nagkaroon ng malaking kagalakan sa lunsod na iyon.</div><div id="chapter8_verse9"><b><sup>9 </sup></b>At sa lunsod ay may isang lalaki na nagngangalang Simon, na bago pa nito ay nagsasagawa na ng mga sining ng mahika at pinamamangha ang bansa ng Samaria, na sinasabing siya ay isang taong dakila. </div><div id="chapter8_verse10"><b><sup>10 </sup></b>At silang lahat, mula sa pinakamababa hanggang sa pinakadakila, ay nagbibigay-pansin sa kaniya at nagsasabi: “Ang taong ito ay siyang Kapangyarihan ng Diyos, na matatawag na Dakila.” </div><div id="chapter8_verse11"><b><sup>11 </sup></b>Kaya nagbibigay-pansin sila sa kaniya dahil sa loob ng mahabang panahon ay pinamamangha niya sila sa pamamagitan ng kaniyang mga sining ng mahika. </div><div id="chapter8_verse12"><b><sup>12 </sup></b>Ngunit nang maniwala sila kay Felipe, na nagpapahayag ng mabuting balita tungkol sa kaharian ng Diyos at tungkol sa pangalan ni Jesu-Kristo, sila ay nabautismuhan, kapuwa ang mga lalaki at mga babae. </div><div id="chapter8_verse13"><b><sup>13 </sup></b>Si Simon din mismo ay naging isang mananampalataya, at, pagkatapos na mabautismuhan, nanatili siyang kasama ni Felipe; at namangha siya sa pagmamasid sa mga tanda at sa dakila at makapangyarihang mga gawa na nagaganap.</div><div id="chapter8_verse14"><b><sup>14 </sup></b>Nang marinig ng mga apostol sa Jerusalem na tinanggap ng Samaria ang salita ng Diyos, isinugo nila sa kanila sina Pedro at Juan; </div><div id="chapter8_verse15"><b><sup>15 </sup></b>at ang mga ito ay bumaba at nanalangin upang tumanggap sila ng banal na espiritu. </div><div id="chapter8_verse16"><b><sup>16 </sup></b>Sapagkat hindi pa ito bumababa sa kaninuman sa kanila, kundi nabautismuhan lamang sila sa pangalan ng Panginoong Jesus. </div><div id="chapter8_verse17"><b><sup>17 </sup></b>Nang magkagayon ay ipinatong nila sa kanila ang kanilang mga kamay, at nagsimula silang tumanggap ng banal na espiritu.</div><div id="chapter8_verse18"><b><sup>18 </sup></b>Nang makita nga ni Simon na sa pamamagitan ng pagpapatong ng mga kamay ng mga apostol ay ibinibigay ang espiritu, nag-alok siya sa kanila ng salapi, </div><div id="chapter8_verse19"><b><sup>19 </sup></b>na sinasabi: “Bigyan din ninyo ako ng awtoridad na ito, upang ang sinumang patungan ko ng aking mga kamay ay tumanggap ng banal na espiritu.” </div><div id="chapter8_verse20"><b><sup>20 </sup></b>Ngunit sinabi ni Pedro sa kaniya: “Malipol nawang kasama mo ang iyong pilak, sapagkat inisip mong ariin sa pamamagitan ng salapi ang walang-bayad na kaloob ng Diyos. </div><div id="chapter8_verse21"><b><sup>21 </sup></b>Wala kang bahagi ni mana man sa bagay na ito, sapagkat ang iyong puso ay hindi tuwid sa paningin ng Diyos. </div><div id="chapter8_verse22"><b><sup>22 </sup></b>Kaya nga pagsisihan mo ang kasamaan mong ito, at magsumamo ka kay Jehova na, kung maaari, ang katha ng iyong puso ay ipatawad sa iyo; </div><div id="chapter8_verse23"><b><sup>23 </sup></b>sapagkat nakikita kong ikaw ay apdong nakalalason at isang gapos ng kalikuan.” </div><div id="chapter8_verse24"><b><sup>24 </sup></b>Bilang sagot ay sinabi ni Simon: “Magsumamo kayo kay Jehova para sa akin upang huwag dumating sa akin ang alinman sa mga bagay na sinabi ninyo.”</div><div id="chapter8_verse25"><b><sup>25 </sup></b>Kaya nga, nang makapagpatotoo sila nang lubusan at masabi ang salita ni Jehova, bumalik sila sa Jerusalem, at ipinahayag nila ang mabuting balita sa maraming nayon ng mga Samaritano.</div><div id="chapter8_verse26"><b><sup>26 </sup></b>Gayunman, ang anghel ni Jehova ay nagsalita kay Felipe, na sinasabi: “Tumindig ka at pumaroon sa timog sa daan na pababa mula sa Jerusalem hanggang sa Gaza.” (Ito ay isang daan sa disyerto.) </div><div id="chapter8_verse27"><b><sup>27 </sup></b>Sa gayon ay tumindig siya at pumaroon, <div id="page1652"></div>at, narito! isang bating na Etiope, isang taong may kapangyarihan sa ilalim ni Candace na reyna ng mga Etiope, at siyang namamahala sa lahat ng kaniyang kayamanan. Siya ay pumaroon sa Jerusalem upang sumamba, </div><div id="chapter8_verse28"><b><sup>28 </sup></b>ngunit pabalik na siya at nakaupo sa kaniyang karo at binabasa nang malakas ang propetang si Isaias. </div><div id="chapter8_verse29"><b><sup>29 </sup></b>Kaya sinabi ng espiritu kay Felipe: “Lumapit ka at sumama ka sa karong ito.” </div><div id="chapter8_verse30"><b><sup>30 </sup></b>Tumakbo si Felipe sa tabi at narinig na binabasa niya nang malakas si Isaias na propeta, at sinabi niya: “Talaga bang nalalaman mo ang iyong binabasa?” </div><div id="chapter8_verse31"><b><sup>31 </sup></b>Sinabi niya: “Ang totoo, paano ko nga iyon magagawa, malibang may pumatnubay sa akin?” At namanhik siya kay Felipe na sumakay at umupong kasama niya. </div><div id="chapter8_verse32"><b><sup>32 </sup></b>Ang bahagi nga ng Kasulatan na binabasa niya nang malakas ay ito: “Gaya ng isang tupa ay dinala siya sa patayan, at gaya ng isang kordero na walang imik sa harap ng manggugupit nito, gayon niya hindi ibinubuka ang kaniyang bibig. </div><div id="chapter8_verse33"><b><sup>33 </sup></b>Sa panahon ng kaniyang pagkaaba ay inalis sa kaniya ang kahatulan. Sino ang magsasabi ng mga detalye ng kaniyang salinlahi? Sapagkat ang kaniyang buhay ay inalis mula sa lupa.”</div><div id="chapter8_verse34"><b><sup>34 </sup></b>Bilang sagot ay sinabi ng bating kay Felipe: “Nagsusumamo ako sa iyo, Tungkol kanino ito sinasabi ng propeta? Tungkol sa kaniyang sarili o tungkol sa iba pang tao?” </div><div id="chapter8_verse35"><b><sup>35 </sup></b>Ibinuka ni Felipe ang kaniyang bibig at, nagsisimula sa Kasulatang ito, ipinahayag niya sa kaniya ang mabuting balita tungkol kay Jesus. </div><div id="chapter8_verse36"><b><sup>36 </sup></b>At habang nagpapatuloy sila sa daan, dumating sila sa isang dakong may tubig, at sinabi ng bating: “Narito! Isang dakong may tubig; ano ang nakapipigil sa akin upang mabautismuhan?” </div><div id="chapter8_verse37"><b><sup>37 </sup></b>—— </div><div id="chapter8_verse38"><b><sup>38 </sup></b>Sa gayon ay iniutos niyang itigil ang karo, at kapuwa sila lumusong sa tubig, kapuwa si Felipe at ang bating; at kaniyang binautismuhan siya. </div><div id="chapter8_verse39"><b><sup>39 </sup></b>Nang makaahon na sila sa tubig, mabilis na kinuha ng espiritu ni Jehova si Felipe, at hindi na siya nakita pa ng bating, sapagkat nagpatuloy itong humayo sa kaniyang lakad na nagsasaya. </div><div id="chapter8_verse40"><b><sup>40 </sup></b>Ngunit si Felipe ay nasumpungang nasa Asdod, at lumibot siya sa teritoryo at patuloy na ipinahayag ang mabuting balita sa lahat ng mga lunsod hanggang sa makarating siya sa Cesarea.</div></div>