<div><div id="chapter17_verse1"><span class="w_ch"><b>17 </b></span>Mas mabuti ang tuyong piraso ng tinapay na may katahimikan kaysa sa bahay na punô ng mga hain ng pag-aaway.</div><div id="chapter17_verse2"><b><sup>2 </sup></b>Ang lingkod na nagpapakita ng kaunawaan ang mamamahala sa anak na gumagawi nang kahiya-hiya, at kasama ng magkakapatid ay magkakaroon siya ng bahagi sa mana.</div><div id="chapter17_verse3"><b><sup>3 </sup></b>Ang dalisayang kaldero ay para sa pilak at ang hurno ay para sa ginto, ngunit si Jehova ang tagasuri ng mga puso.</div><div id="chapter17_verse4"><b><sup>4 </sup></b>Ang manggagawa ng kasamaan ay nagbibigay-pansin sa mapanakit na labi. Ang bulaan ay nakikinig sa dila na nagdudulot ng mga kapighatian.</div><div id="chapter17_verse5"><b><sup>5 </sup></b>Siyang umaalipusta sa dukha ay dumudusta sa kaniyang Maylikha. Siyang nagagalak sa kasakunaan ng iba ay hindi magiging ligtas sa kaparusahan.</div><div id="chapter17_verse6"><b><sup>6 </sup></b>Ang korona ng matatanda ay ang mga apo, at ang kagandahan ng mga anak na lalaki ay ang kanilang mga ama.</div><div id="chapter17_verse7"><b><sup>7 </sup></b>Sa sinumang hangal ay hindi nararapat ang labi ng katuwiran. Gaano pa kaya ang labi ng kabulaanan sa taong mahal!</div><div id="chapter17_verse8"><b><sup>8 </sup></b>Ang kaloob ay batong nagtatamo ng lingap sa mga mata ng dakilang may-ari nito. Saanman siya bumaling ay nagtatagumpay siya.</div><div id="chapter17_verse9"><b><sup>9 </sup></b>Ang nagtatakip ng pagsalansang ay naghahangad ng <div id="page1028"></div>pag-ibig, at siyang salita nang salita tungkol sa isang bagay ay naghihiwalay niyaong malalapít sa isa’t isa.</div><div id="chapter17_verse10"><b><sup>10 </sup></b>Ang pagsaway ay tumatagos nang mas malalim sa isa na may unawa kaysa sa pananakit sa hangal nang isang daang ulit.</div><div id="chapter17_verse11"><b><sup>11 </sup></b>Paghihimagsik lamang ang laging hinahangad ng masama, at malupit ang mensahero na isinusugo laban sa kaniya.</div><div id="chapter17_verse12"><b><sup>12 </sup></b>Masalubong na ng tao ang oso na nawalan ng mga anak nito kaysa ang sinumang hangal sa kaniyang kamangmangan.</div><div id="chapter17_verse13"><b><sup>13 </sup></b>Kung tungkol sa sinumang gumaganti ng kasamaan kapalit ng kabutihan, ang kasamaan ay hindi hihiwalay sa kaniyang bahay.</div><div id="chapter17_verse14"><b><sup>14 </sup></b>Ang pasimula ng pagtatalo ay gaya ng isang nagpapakawala ng tubig; kaya bago sumiklab ang away, umalis ka na.</div><div id="chapter17_verse15"><b><sup>15 </sup></b>Ang sinumang nag-aaring matuwid sa balakyot at ang sinumang nag-aaring balakyot sa matuwid—kapuwa sila karima-rimarim kay Jehova.</div><div id="chapter17_verse16"><b><sup>16 </sup></b>Bakit nga ba nasa kamay ng hangal ang halagang pambili ng karunungan, gayong wala naman siyang puso?</div><div id="chapter17_verse17"><b><sup>17 </sup></b>Ang tunay na kaibigan ay umiibig sa lahat ng panahon, at isang kapatid na ipinanganganak kapag may kabagabagan.</div><div id="chapter17_verse18"><b><sup>18 </sup></b>Ang taong kapos ang puso ay nakikipagkamay, na lubusang nananagot sa harap ng kaniyang kapuwa.</div><div id="chapter17_verse19"><b><sup>19 </sup></b>Ang sinumang umiibig sa pagsalansang ay umiibig sa pagtatalo. Ang sinumang nagpapataas ng kaniyang pasukang-daan ay naghahanap ng pagbagsak.</div><div id="chapter17_verse20"><b><sup>20 </sup></b>Siyang may likong puso ay hindi makasusumpong ng mabuti, at siyang may pilipit na dila ay mahuhulog sa kapahamakan.</div><div id="chapter17_verse21"><b><sup>21 </sup></b>Ang ama na nagkaanak ng batang hangal—ito ay kapighatian sa kaniya; at ang ama ng batang mangmang ay hindi nagsasaya.</div><div id="chapter17_verse22"><b><sup>22 </sup></b>Ang masayang puso ay nakabubuti bilang pampagaling, ngunit ang bagbag na espiritu ay tumutuyo ng mga buto.</div><div id="chapter17_verse23"><b><sup>23 </sup></b>Ang balakyot ay tumatanggap ng suhol mula sa dibdib upang baluktutin ang mga landas ng kahatulan.</div><div id="chapter17_verse24"><b><sup>24 </sup></b>Ang karunungan ay nasa harap ng mukha ng may-unawa, ngunit ang mga mata ng hangal ay nasa dulo ng lupa.</div><div id="chapter17_verse25"><b><sup>25 </sup></b>Ang anak na hangal ay kaligaligan sa kaniyang ama at kapaitan sa nanganak sa kaniya.</div><div id="chapter17_verse26"><b><sup>26 </sup></b>Karagdagan pa, ang pagpapataw ng multa sa matuwid ay hindi mabuti. Ang pananakit sa mga taong mahal ay labag sa kung ano ang matuwid.</div><div id="chapter17_verse27"><b><sup>27 </sup></b>Ang sinumang nagpipigil ng kaniyang mga pananalita ay nagtataglay ng kaalaman, at ang taong may kaunawaan ay malamig ang espiritu.</div><div id="chapter17_verse28"><b><sup>28 </sup></b>Kahit ang mangmang, kapag nanatiling tahimik, ay ituturing na marunong; ang sinumang nagtitikom ng kaniyang mga labi, bilang may unawa.</div></div>