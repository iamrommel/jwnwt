<div><p class="biblename">Zefanias</p><div id="chapter1_verse1"><span class="w_ch"><b>1 </b></span>Ang salita ni Jehova na dumating kay Zefanias na anak ni Cusi na anak ni Gedalias na anak ni Amarias na anak ni Hezekias noong mga araw ni Josias na anak ni Amon na hari ng Juda:</div><div id="chapter1_verse2"><b><sup>2 </sup></b>“Walang pagsalang papawiin ko ang lahat ng bagay mula sa ibabaw ng lupa,” ang sabi ni Jehova.</div><div id="chapter1_verse3"><b><sup>3 </sup></b>“Papawiin ko ang makalupang tao at ang hayop. Papawiin ko ang lumilipad na nilalang sa langit at ang mga isda sa dagat, at ang mga katitisuran kasama ng mga balakyot; at lilipulin ko ang mga tao mula sa ibabaw ng lupain,” ang sabi ni Jehova. </div><div id="chapter1_verse4"><b><sup>4 </sup></b>“At iuunat ko ang aking kamay laban sa Juda at laban sa lahat ng tumatahan sa Jerusalem, at lilipulin ko mula sa dakong ito ang mga nalalabi ng Baal, ang pangalan ng mga saserdote ng mga banyagang diyos pati na ang mga saserdote, </div><div id="chapter1_verse5"><b><sup>5 </sup></b>at yaong mga yumuyukod <div id="page1424"></div>sa hukbo ng langit sa ibabaw ng mga bubong, at yaong mga yumuyukod, na nananata ng mga sumpa kay Jehova at nananata ng mga sumpa sa pamamagitan ni Malcam; </div><div id="chapter1_verse6"><b><sup>6 </sup></b>at yaong mga lumalayo sa pagsunod kay Jehova at hindi humahanap kay Jehova at hindi sumasangguni sa kaniya.”</div><div id="chapter1_verse7"><b><sup>7 </sup></b>Tumahimik ka sa harap ng Soberanong Panginoong Jehova; sapagkat ang araw ni Jehova ay malapit na, sapagkat si Jehova ay naghanda ng isang hain; pinabanal niya ang kaniyang mga inanyayahan.</div><div id="chapter1_verse8"><b><sup>8 </sup></b>“At mangyayari sa araw ng hain kay Jehova na pagtutuunan ko ng pansin ang mga prinsipe, at ang mga anak ng hari, at ang lahat ng nakabihis ng kagayakan ng banyaga. </div><div id="chapter1_verse9"><b><sup>9 </sup></b>At pagtutuunan ko ng pansin ang lahat ng umaakyat sa plataporma sa araw na iyon, yaong mga pumupuno sa bahay ng kanilang mga panginoon sa pamamagitan ng karahasan at panlilinlang. </div><div id="chapter1_verse10"><b><sup>10 </sup></b>At magkakaroon sa araw na iyon,” ang sabi ni Jehova, “ng ingay ng paghiyaw mula sa Pintuang-daan ng mga Isda, at ng pagpapalahaw mula sa ikalawang purok, at ng malakas na pagbagsak mula sa mga burol. </div><div id="chapter1_verse11"><b><sup>11 </sup></b>Magpalahaw kayo, kayong mga tumatahan sa Maktes, sapagkat ang lahat ng mga taong negosyante ay pinatahimik; ang lahat ng nagtitimbang ng pilak ay nilipol.</div><div id="chapter1_verse12"><b><sup>12 </sup></b>“At mangyayari nga na sa panahong iyon ay maingat kong sasaliksikin ang Jerusalem sa pamamagitan ng mga lampara, at pagtutuunan ko ng pansin ang mga taong namumuo sa kanilang latak at nagsasabi sa kanilang puso, ‘Si Jehova ay hindi gagawa ng mabuti, at hindi siya gagawa ng masama.’ </div><div id="chapter1_verse13"><b><sup>13 </sup></b>At ang kanilang yaman ay magiging ukol sa pangangamkam at ang kanilang mga bahay ay magiging tiwangwang na kaguhuan. At magtatayo sila ng mga bahay, ngunit hindi nila titirhan; at magtatanim sila ng mga ubasan, ngunit hindi nila iinumin ang alak ng mga iyon.</div><div id="chapter1_verse14"><b><sup>14 </sup></b>“Ang dakilang araw ni Jehova ay malapit na. Iyon ay malapit na, at iyon ay lubhang minamadali. Ang ugong ng araw ni Jehova ay mapait. Doon ay bumubulalas ng sigaw ang isang makapangyarihang lalaki. </div><div id="chapter1_verse15"><b><sup>15 </sup></b>Ang araw na iyon ay araw ng poot, araw ng kabagabagan at ng panggigipuspos, araw ng bagyo at ng pagkatiwangwang, araw ng kadiliman at ng karimlan, araw ng mga ulap at ng makapal na karimlan, </div><div id="chapter1_verse16"><b><sup>16 </sup></b>araw ng tambuli at ng babalang hudyat, laban sa mga nakukutaang lunsod at laban sa matataas na toreng panulok. </div><div id="chapter1_verse17"><b><sup>17 </sup></b>At pipighatiin ko ang mga tao, at lalakad silang gaya ng mga taong bulag; sapagkat nagkasala sila laban kay Jehova. At mabubuhos na gaya ng alabok ang kanilang dugo, at gaya ng dumi ang kanilang mga bituka. </div><div id="chapter1_verse18"><b><sup>18 </sup></b>Kahit ang kanilang pilak o ang kanilang ginto man ay hindi makapagliligtas sa kanila sa araw ng poot ni Jehova; kundi sa pamamagitan ng apoy ng kaniyang sigasig ay lalamunin ang buong lupa, sapagkat magsasagawa siya ng paglipol, isa nga na kahila-hilakbot, sa lahat ng tumatahan sa lupa.”</div></div>