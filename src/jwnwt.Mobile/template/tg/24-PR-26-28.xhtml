<div><div id="chapter26_verse1"><span class="w_ch"><b>26 </b></span>Tulad ng niyebe sa tag-araw at tulad ng ulan sa panahon ng pag-aani, ang kaluwalhatian ay hindi rin nararapat sa hangal.</div><div id="chapter26_verse2"><b><sup>2 </sup></b>Gaya ng ibong may dahilan sa pagtakas at gaya ng langay-langayan sa paglipad, ang sumpa ay hindi rin dumarating nang walang tunay na dahilan.</div><div id="chapter26_verse3"><b><sup>3 </sup></b>Ang panghagupit ay para sa kabayo, ang renda ay para sa asno, at ang pamalo ay para sa likod ng mga taong hangal.</div><div id="chapter26_verse4"><b><sup>4 </sup></b>Huwag mong sagutin ang sinumang hangal ayon sa kaniyang kamangmangan, upang hindi ka rin maging katulad niya.</div><div id="chapter26_verse5"><b><sup>5 </sup></b>Sagutin mo ang hangal ayon sa kaniyang kamangmangan, upang hindi siya maging marunong sa kaniyang sariling paningin.</div><div id="chapter26_verse6"><b><sup>6 </sup></b>Gaya ng isa na pumuputol ng kaniyang mga paa, gaya ng isa na umiinom ng karahasan, gayon siya na naglalagak ng mga bagay sa kamay ng hangal.</div><div id="chapter26_verse7"><b><sup>7 </sup></b>Sumalok ba ng tubig ang mga binti ng pilay? Kung gayon ay may kawikaan sa bibig ng mga taong hangal.</div><div id="chapter26_verse8"><b><sup>8 </sup></b>Tulad ng isa na nagtatago ng bato sa bunton ng mga bato, gayon ang isa na nagbibigay ng kaluwalhatian sa isang hangal.</div><div id="chapter26_verse9"><b><sup>9 </sup></b>Kung paanong ang matinik na panirang-damo ay napasakamay <div id="page1040"></div>ng lasenggo, gayon ang kawikaan sa bibig ng mga taong hangal.</div><div id="chapter26_verse10"><b><sup>10 </sup></b>Gaya ng mamamana na umuulos ng lahat ng bagay ay gayon ang umuupa sa hangal o ang umuupa sa mga nagdaraan.</div><div id="chapter26_verse11"><b><sup>11 </sup></b>Tulad ng asong bumabalik sa kaniyang suka, inuulit ng hangal ang kaniyang kamangmangan.</div><div id="chapter26_verse12"><b><sup>12 </sup></b>Nakakita ka na ba ng taong marunong sa kaniyang sariling paningin? May higit pang pag-asa para sa hangal kaysa sa kaniya.</div><div id="chapter26_verse13"><b><sup>13 </sup></b>Sinasabi ng tamad: “May batang leon sa daan, isang leon sa gitna ng mga liwasan.”</div><div id="chapter26_verse14"><b><sup>14 </sup></b>Ang pinto ay pumipihit sa paikutan nito, at ang tamad sa kaniyang higaan.</div><div id="chapter26_verse15"><b><sup>15 </sup></b>Itinatago ng tamad ang kaniyang kamay sa mangkok na pampiging; labis siyang nanghihimagod upang ibalik iyon sa kaniyang bibig.</div><div id="chapter26_verse16"><b><sup>16 </sup></b>Ang tamad ay mas marunong sa kaniyang sariling paningin kaysa sa pito na tumutugon nang may katinuan.</div><div id="chapter26_verse17"><b><sup>17 </sup></b>Gaya ng isa na sumusunggab sa mga tainga ng aso ang sinumang dumaraan na ikinagagalit ang pag-aaway na hindi kaniya.</div><div id="chapter26_verse18"><b><sup>18 </sup></b>Tulad ng baliw na nagpapahilagpos ng nagliliyab na mga suligi, mga palaso at kamatayan, </div><div id="chapter26_verse19"><b><sup>19 </sup></b>gayon ang taong nandaraya sa kaniyang kapuwa at nagsasabi: “Hindi ba nagbibiro lamang ako?”</div><div id="chapter26_verse20"><b><sup>20 </sup></b>Kung saan walang kahoy ay namamatay ang apoy, at kung saan walang maninirang-puri ay natitigil ang pagtatalo.</div><div id="chapter26_verse21"><b><sup>21 </sup></b>Gaya ng uling para sa mga baga at ng kahoy para sa apoy, gayon ang taong mahilig makipagtalo na nagpapaningas ng pag-aaway.</div><div id="chapter26_verse22"><b><sup>22 </sup></b>Ang mga salita ng isang maninirang-puri ay tulad ng mga bagay na nilululon nang may kasibaan, na bumababa sa mga kaloob-loobang bahagi ng tiyan.</div><div id="chapter26_verse23"><b><sup>23 </sup></b>Gaya ng pampakintab na pilak na ikinakalupkop sa bibingang luwad ang maaalab na labi na may masamang puso.</div><div id="chapter26_verse24"><b><sup>24 </sup></b>Ang napopoot ay nagbabalatkayo sa pamamagitan ng kaniyang mga labi, ngunit sa loob niya ay naglalagay siya ng panlilinlang. </div><div id="chapter26_verse25"><b><sup>25 </sup></b>Bagaman ginagawa niyang magiliw ang kaniyang tinig, huwag mo siyang paniwalaan, sapagkat may pitong karima-rimarim na bagay sa kaniyang puso. </div><div id="chapter26_verse26"><b><sup>26 </sup></b>Ang pagkapoot ay tinatakpan ng panlilinlang. Ang kaniyang kasamaan ay malalantad sa kongregasyon.</div><div id="chapter26_verse27"><b><sup>27 </sup></b>Siyang dumudukal ng hukay ay doon din mahuhulog, at siyang nagpapagulong ng bato—sa kaniya rin iyon babalik.</div><div id="chapter26_verse28"><b><sup>28 </sup></b>Ang dilang bulaan ay napopoot sa isa na sinisiil nito, at ang bibig na labis na mapamuri ay nagpapangyari ng pagbagsak.</div></div>