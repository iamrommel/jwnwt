<div>
  <div id="chapter5_verse1">
    <span class="w_ch">
      <b>5 </b>
    </span>Ang bawat isa na naniniwalang si Jesus ang Kristo ay ipinanganak mula sa Diyos, at ang bawat isa na umiibig sa isa na nagpangyaring maipanganak ay umiibig sa kaniya na ipinanganak mula sa isang iyon. </div>
  <div id="chapter5_verse2">
    <b>
      <sup>2 </sup>
    </b>Sa ganito natin natatamo ang kaalaman na iniibig natin ang mga anak ng Diyos, kapag iniibig natin ang Diyos at ginagawa ang kaniyang mga utos. </div>
  <div id="chapter5_verse3">
    <b>
      <sup>3 </sup>
    </b>Sapagkat ito ang kahulugan ng pag-ibig sa Diyos, na tuparin natin ang kaniyang mga utos; gayunmaâ€™y ang kaniyang mga utos ay hindi pabigat, </div>
  <div id="chapter5_verse4">
    <b>
      <sup>4 </sup>
    </b>sapagkat ang lahat ng ipinanganak mula sa Diyos ay dumaraig sa sanlibutan. At ito ang pananaig na dumaig sa sanlibutan, ang ating pananampalataya.</div>
  <div id="chapter5_verse5">
    <b>
      <sup>5 </sup>
    </b>Sino ang isa na dumaraig sa sanlibutan kundi siya na may pananampalataya na si Jesus ang Anak ng Diyos? </div>
  <div id="chapter5_verse6">
    <b>
      <sup>6 </sup>
    </b>Siya ito na dumating sa pamamagitan ng tubig at dugo, si Jesu-Kristo; hindi sa tubig lamang, kundi sa tubig at sa dugo. At ang espiritu ang siyang nagpapatotoo, sapagkat ang espiritu ay ang katotohanan. </div>
  <div id="chapter5_verse7">
    <b>
      <sup>7 </sup>
    </b>Sapagkat may tatlong tagapagpatotoo, </div>
  <div id="chapter5_verse8">
    <b>
      <sup>8 </sup>
    </b>ang espiritu at ang tubig at ang dugo, at ang tatlo ay magkakasuwato.</div>
  <div id="chapter5_verse9">
    <b>
      <sup>9 </sup>
    </b>Kung tinatanggap natin ang patotoo na ibinibigay ng mga tao, ang patotoo na ibinibigay ng Diyos ay mas dakila, sapagkat ito ang patotoo na ibinibigay ng Diyos, na siya ay nagpatotoo may kinalaman sa kaniyang Anak. </div>
  <div id="chapter5_verse10">
    <b>
      <sup>10 </sup>
    </b>Ang taong nananampalataya sa Anak ng Diyos ay may patotoong ibinigay sa ganang kaniya. Ang taong walang pananampalataya sa Diyos ay gumawa sa kaniya na isang sinungaling, sapagkat hindi siya nanampalataya sa patotoong ibinigay, na ibinigay ng Diyos bilang saksi may kinalaman sa kaniyang Anak. </div>
  <div id="chapter5_verse11">
    <b>
      <sup>11 </sup>
    </b>At ito ang patotoong ibinigay, na ang Diyos ay nagbigay sa atin <div id="page1848"></div>ng buhay na walang hanggan, at ang buhay na ito ay nasa kaniyang Anak. </div>
  <div id="chapter5_verse12">
    <b>
      <sup>12 </sup>
    </b>Siya na kinaroroonan ng Anak ay kinaroroonan ng buhay na ito; siya na hindi kinaroroonan ng Anak ng Diyos ay hindi kinaroroonan ng buhay na ito.</div>
  <div id="chapter5_verse13">
    <b>
      <sup>13 </sup>
    </b>Isinusulat ko sa inyo ang mga bagay na ito upang malaman ninyo na kayo ay may walang-hanggang buhay, kayo na nananampalataya sa pangalan ng Anak ng Diyos. </div>
  <div id="chapter5_verse14">
    <b>
      <sup>14 </sup>
    </b>At ito ang pagtitiwala na taglay natin sa kaniya, na, anumang bagay ang hingin natin ayon sa kaniyang kalooban, tayo ay pinakikinggan niya. </div>
  <div id="chapter5_verse15">
    <b>
      <sup>15 </sup>
    </b>Karagdagan pa, kung alam nating pinakikinggan niya tayo may kinalaman sa anumang ating hinihingi, alam natin na tatanggapin natin ang mga bagay na hiningi yamang hiningi natin sa kaniya ang mga iyon.</div>
  <div id="chapter5_verse16">
    <b>
      <sup>16 </sup>
    </b>Kung makita ng sinuman ang kaniyang kapatid na nagkakasala ng isang kasalanan na hindi ikamamatay, siya ay hihingi, at bibigyan niya siya ng buhay, oo, yaong mga hindi nagkakasala ng ikamamatay. May kasalanan na ikamamatay. May kinalaman sa kasalanang iyon ay hindi ko sinasabi sa kaniya na humiling. </div>
  <div id="chapter5_verse17">
    <b>
      <sup>17 </sup>
    </b>Lahat ng kalikuan ay kasalanan; gayunman ay may kasalanan na hindi ikamamatay.</div>
  <div id="chapter5_verse18">
    <b>
      <sup>18 </sup>
    </b>Alam natin na bawat taong ipinanganak mula sa Diyos ay hindi namimihasa sa kasalanan, kundi ang Isa na ipinanganak mula sa Diyos ay nagbabantay sa kaniya, at ang isa na balakyot ay hindi nakatatangan sa kaniya. </div>
  <div id="chapter5_verse19">
    <b>
      <sup>19 </sup>
    </b>Alam natin na tayo ay nagmumula sa Diyos, ngunit ang buong sanlibutan ay nasa kapangyarihan ng isa na balakyot. </div>
  <div id="chapter5_verse20">
    <b>
      <sup>20 </sup>
    </b>Ngunit alam natin na ang Anak ng Diyos ay dumating, at binigyan niya tayo ng talino upang tamuhin natin ang kaalaman sa isa na tunay. At tayo ay kaisa ng isa na tunay, sa pamamagitan ng kaniyang Anak na si Jesu-Kristo. Ito ang tunay na Diyos at ang walang-hanggang buhay. </div>
  <div id="chapter5_verse21">
    <b>
      <sup>21 </sup>
    </b>Mumunting mga anak, bantayan ninyo ang inyong sarili mula sa mga idolo.</div>
</div>