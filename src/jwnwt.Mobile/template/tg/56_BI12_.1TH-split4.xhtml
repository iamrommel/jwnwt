<div>
  <div id="chapter4_verse1">
    <span class="w_ch">
      <b>4 </b>
    </span>Sa katapus-tapusan, mga kapatid, hinihiling namin sa inyo at pinapayuhan kayo sa pamamagitan ng Panginoong Jesus, na kung paano ninyo tinanggap ang tagubilin mula sa amin kung paano kayo dapat lumakad at magpalugod sa Diyos, gaya nga ng inyong paglakad, na patuloy ninyong gawin iyon nang lubus-lubusan. </div>
  <div id="chapter4_verse2">
    <b>
      <sup>2 </sup>
    </b>Sapagkat alam ninyo ang mga utos na ibinigay namin sa inyo sa pamamagitan ng Panginoong Jesus.</div>
  <div id="chapter4_verse3">
    <b>
      <sup>3 </sup>
    </b>Sapagkat ito ang kalooban ng Diyos, ang pagpapabanal sa inyo, na umiwas kayo sa pakikiapid; </div>
  <div id="chapter4_verse4">
    <b>
      <sup>4 </sup>
    </b>na ang bawat isa sa inyo ay dapat makaalam kung paano susupilin ang kaniyang <div id="page1786"></div>sariling sisidlan sa pagpapabanal at karangalan, </div>
  <div id="chapter4_verse5">
    <b>
      <sup>5 </sup>
    </b>hindi sa mapag-imbot na pita sa sekso na gaya rin niyaong sa mga bansa na hindi nakakakilala sa Diyos; </div>
  <div id="chapter4_verse6">
    <b>
      <sup>6 </sup>
    </b>upang walang sinumang umabot sa punto ng pamiminsala at manghimasok sa mga karapatan ng kaniyang kapatid sa bagay na ito, sapagkat si Jehova ay naglalapat ng kaparusahan dahil sa lahat ng bagay na ito, gaya ng sinabi namin sa inyo nang patiuna at pinatotohanan din sa inyo nang lubusan. </div>
  <div id="chapter4_verse7">
    <b>
      <sup>7 </sup>
    </b>Sapagkat tinawag tayo ng Diyos, hindi sa pagbibigay-daan sa karumihan, kundi may kaugnayan sa pagpapabanal. </div>
  <div id="chapter4_verse8">
    <b>
      <sup>8 </sup>
    </b>Kung gayon nga, ang tao na nagpapakita ng pagwawalang-halaga ay nagwawalang-halaga, hindi sa tao, kundi sa Diyos, na siyang naglalagay ng kaniyang banal na espiritu sa inyo.</div>
  <div id="chapter4_verse9">
    <b>
      <sup>9 </sup>
    </b>Gayunman, may kinalaman sa pag-ibig na pangkapatid, hindi ninyo kailangang sulatan pa namin kayo, sapagkat kayo mismo ay tinuruan ng Diyos na ibigin ang isa’t isa; </div>
  <div id="chapter4_verse10">
    <b>
      <sup>10 </sup>
    </b>at, sa katunayan, ginagawa ninyo iyon sa lahat ng mga kapatid sa buong Macedonia. Ngunit pinapayuhan namin kayo, mga kapatid, na patuloy na gawin iyon nang lalo pang higit, </div>
  <div id="chapter4_verse11">
    <b>
      <sup>11 </sup>
    </b>at na gawing inyong tunguhin ang mamuhay nang tahimik at asikasuhin ang inyong sariling gawain at gumawa sa pamamagitan ng inyong mga kamay, gaya ng iniutos namin sa inyo; </div>
  <div id="chapter4_verse12">
    <b>
      <sup>12 </sup>
    </b>upang kayo ay lumakad nang disente kung tungkol sa mga tao sa labas at hindi mangailangan ng anuman.</div>
  <div id="chapter4_verse13">
    <b>
      <sup>13 </sup>
    </b>Bukod diyan, mga kapatid, hindi namin ibig na kayo ay walang-alam may kinalaman sa mga natutulog sa kamatayan; upang hindi kayo malumbay na gaya rin ng iba na walang pag-asa. </div>
  <div id="chapter4_verse14">
    <b>
      <sup>14 </sup>
    </b>Sapagkat kung tayo ay nananampalataya na namatay si Jesus at muling bumangon, sa gayunding paraan, yaong mga natulog na sa kamatayan sa pamamagitan ni Jesus ay dadalhin ng Diyos kasama niya. </div>
  <div id="chapter4_verse15">
    <b>
      <sup>15 </sup>
    </b>Sapagkat ito ang sinasabi namin sa inyo sa pamamagitan ng salita ni Jehova, na tayong mga buháy na natitira hanggang sa pagkanaririto ng Panginoon ay hindi sa anumang paraan mauuna roon sa mga natulog na sa kamatayan; </div>
  <div id="chapter4_verse16">
    <b>
      <sup>16 </sup>
    </b>sapagkat ang Panginoon mismo ay bababa mula sa langit na may nag-uutos na panawagan, may tinig ng arkanghel at may trumpeta ng Diyos, at yaong mga patay na kaisa ni Kristo ang unang babangon. </div>
  <div id="chapter4_verse17">
    <b>
      <sup>17 </sup>
    </b>Pagkatapos tayong mga buháy na siyang natitira, kasama nila, ay aagawin sa mga ulap upang salubungin ang Panginoon sa hangin; at sa gayon ay lagi na tayong makakasama ng Panginoon. </div>
  <div id="chapter4_verse18">
    <b>
      <sup>18 </sup>
    </b>Dahil dito ay patuloy ninyong aliwin ang isa’t isa ng mga salitang ito.</div>
</div>