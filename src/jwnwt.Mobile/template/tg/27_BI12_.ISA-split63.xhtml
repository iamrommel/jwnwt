<div>
  <div id="chapter63_verse1">
    <span class="w_ch">
      <b>63 </b>
    </span>Sino ang isang ito na dumarating mula sa Edom, yaong ang mga kasuutan ay may matitingkad na kulay mula sa Bozra, ang isang ito na may marangal na pananamit, na humahayo sa kasaganaan ng kaniyang kapangyarihan?</div>
  <div id="chapter63_verse2">
    <b>
      <sup>2 </sup>
    </b>Bakit mapula ang iyong pananamit, at ang iyong mga kasuutan ay gaya niyaong sa yumayapak sa pisaan ng ubas?</div>
  <div id="chapter63_verse3">
    <b>
      <sup>3 </sup>
    </b>“Ang alilisan ng alak ay niyapakan kong mag-isa, habang wala akong kasamang tao mula sa mga bayan. At patuloy ko silang niyapakan sa aking galit, at patuloy ko silang niyurakan sa aking pagngangalit. At ang kanilang pumupulandit na dugo ay tumilamsik sa aking mga kasuutan, at ang aking buong pananamit ay narumhan ko. </div>
  <div id="chapter63_verse4">
    <b>
      <sup>4 </sup>
    </b>Sapagkat ang araw ng paghihiganti ay nasa aking puso, at ang mismong taon ng aking mga tinubos ay dumating na. </div>
  <div id="chapter63_verse5">
    <b>
      <sup>5 </sup>
    </b>At ako ay tumitingin, ngunit walang tumulong; at ako ay nagsimulang manggilalas, ngunit walang sinumang nag-alok ng pag-alalay. Kaya naglaan sa akin ng kaligtasan ang aking bisig, at ang aking pagngangalit ang siyang umalalay sa akin. </div>
  <div id="chapter63_verse6">
    <b>
      <sup>6 </sup>
    </b>At patuloy kong niyapakan ang mga bayan sa aking galit, at nilasing ko sila ng aking pagngangalit at ibinubo ko sa lupa ang kanilang pumupulandit na dugo.”</div>
  <div id="chapter63_verse7">
    <b>
      <sup>7 </sup>
    </b>Ang mga maibiging-kabaitan ni Jehova ay babanggitin ko, ang mga kapurihan ni Jehova, ayon sa lahat ng ginawa sa atin ni Jehova, ang sagana ngang kabutihan sa sambahayan ng Israel na ginawa niya sa kanila ayon sa kaniyang kaawaan at ayon sa kasaganaan ng kaniyang mga maibiging-kabaitan. </div>
  <div id="chapter63_verse8">
    <b>
      <sup>8 </sup>
    </b>At sinabi niya: “Tunay na sila ay aking bayan, mga anak na hindi magbubulaan.” Kaya sa kanila ay siya ang naging Tagapagligtas. </div>
  <div id="chapter63_verse9">
    <b>
      <sup>9 </sup>
    </b>Sa lahat ng kanilang kapighatian ay napipighati siya. At ang kaniyang sariling mensahero ang nagligtas sa kanila. Dahil sa kaniyang pag-ibig at sa kaniyang habag ay tinubos niya sila, at binuhat niya sila at dinala sila sa lahat ng mga araw noong sinaunang panahon.</div>
  <div id="chapter63_verse10">
    <b>
      <sup>10 </sup>
    </b>Ngunit sila ay naghimagsik at pinagdamdam ang kaniyang banal na espiritu. Siya ngayon ay naging kaaway nila; siya ay nakipagdigma laban sa kanila. </div>
  <div id="chapter63_verse11">
    <b>
      <sup>11 </sup>
    </b>At ang isa ay nagsimulang makaalaala sa mga araw noong sinaunang panahon, si Moises na kaniyang lingkod: “Nasaan ang Isa na nag-ahon sa kanila mula sa dagat kasama ng mga pastol ng kaniyang kawan? Nasaan ang Isa na naglagay sa kaniya ng Kaniyang banal na espiritu? </div>
  <div id="chapter63_verse12">
    <b>
      <sup>12 </sup>
    </b>Ang Isa na nag-uunat ng Kaniyang magandang bisig sa kanang kamay ni Moises; ang Isa na humahati sa tubig mula sa harap nila upang gumawa ng isang pangalang namamalagi nang walang takda para sa kaniyang sarili; </div>
  <div id="chapter63_verse13">
    <b>
      <sup>13 </sup>
    </b>ang Isa na pumapatnubay sa kanila sa dumadaluyong na tubig anupat gaya ng isang kabayo <div id="page1150"></div>sa ilang ay hindi sila natisod? </div>
  <div id="chapter63_verse14">
    <b>
      <sup>14 </sup>
    </b>Gaya ng paglusong ng isang hayop sa kapatagang libis, pinagpahinga sila ng mismong espiritu ni Jehova.”</div>
  <div id="chapter63_verse15">
    <b>
      <sup>15 </sup>
    </b>Tumanaw ka mula sa langit at tumingin ka mula sa iyong marangal na tahanan ng kabanalan at kagandahan. Nasaan ang iyong sigasig at ang iyong buong kalakasan, ang pagkabagabag ng iyong mga panloob na bahagi, at ang iyong kaawaan? Sa akin ay nagpigil ang mga ito. </div>
  <div id="chapter63_verse16">
    <b>
      <sup>16 </sup>
    </b>Sapagkat ikaw ang aming Ama; bagaman hindi kami nakilala ni Abraham at hindi kami nakikilala ni Israel, ikaw, O Jehova, ang aming Ama. Aming Manunubos noong sinaunang panahon ang iyong pangalan. </div>
  <div id="chapter63_verse17">
    <b>
      <sup>17 </sup>
    </b>O Jehova, bakit mo kami patuloy na inililigaw mula sa iyong mga daan? Bakit mo pinatitigas ang aming puso laban sa pagkatakot sa iyo? Magbalik ka alang-alang sa iyong mga lingkod, ang mga tribo ng iyong minanang pag-aari. </div>
  <div id="chapter63_verse18">
    <b>
      <sup>18 </sup>
    </b>Sa kaunting panahon ay nagtaglay ng pagmamay-ari ang iyong banal na bayan. Niyapakan ng aming mga kalaban ang iyong santuwaryo. </div>
  <div id="chapter63_verse19">
    <b>
      <sup>19 </sup>
    </b>Sa loob ng mahabang panahon ay naging gaya kami niyaong mga hindi mo pinamahalaan, gaya niyaong mga hindi tinawag sa iyong pangalan.</div>
</div>