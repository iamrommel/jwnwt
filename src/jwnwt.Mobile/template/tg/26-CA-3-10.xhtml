<div><div id="chapter3_verse1"><span class="w_ch"><b>3 </b></span>“Sa aking higaan kung gabi ay hinahanap ko yaong iniibig ng aking kaluluwa. Hinanap ko siya, ngunit hindi ko siya nasumpungan. </div><div id="chapter3_verse2"><b><sup>2 </sup></b>Hayaan ninyo akong bumangon, pakisuyo, at lumibot sa lunsod; sa mga lansangan at sa mga liwasan ay hayaan ninyong hanapin ko yaong iniibig ng aking kaluluwa. Hinanap ko siya, ngunit hindi ko siya nasumpungan. </div><div id="chapter3_verse3"><b><sup>3 </sup></b>Nasumpungan ako ng mga bantay na lumilibot sa lunsod, ‘Yaon bang iniibig ng aking kaluluwa ay inyong nakita?’ </div><div id="chapter3_verse4"><b><sup>4 </sup></b>Bahagya pa lamang akong nakayayaon mula sa kanila nang masumpungan ko yaong iniibig ng aking kaluluwa. Sinunggaban ko siya, at hindi ko siya binitiwan, hanggang sa madala ko siya sa bahay ng aking ina at sa loobang silid niyaong nagdalang-tao sa akin. </div><div id="chapter3_verse5"><b><sup>5 </sup></b>Pinanumpa ko kayo, O mga anak na babae ng Jerusalem, sa harap ng mga babaing gasela o sa harap ng mga babaing usa sa parang, na hindi ninyo tatangkaing gisingin o pukawin sa akin ang pag-ibig hanggang sa naisin nito.”</div><div id="chapter3_verse6"><b><sup>6 </sup></b>“Ano itong umaahon mula sa ilang na gaya ng mga haliging usok, na napapabanguhan ng mira at olibano, ng bawat uri nga ng pabangong pulbos ng isang negosyante?”</div><div id="chapter3_verse7"><b><sup>7 </sup></b>“Narito! Iyon ang kaniyang higaan, yaong kay Solomon. Animnapung makapangyarihang lalaki ang nasa buong palibot nito, mula sa makapangyarihang mga lalaki ng Israel, </div><div id="chapter3_verse8"><b><sup>8 </sup></b>silang lahat ay may dalang tabak, na mga naturuan sa pakikidigma, bawat isa ay may tabak sa kaniyang hita dahil sa panghihilakbot kung gabi.”</div><div id="chapter3_verse9"><b><sup>9 </sup></b>“Iyon ang kamilya na ginawa ni Haring Solomon para sa kaniyang sarili mula sa mga punungkahoy ng Lebanon. </div><div id="chapter3_verse10"><b><sup>10 </sup></b>Ang mga haligi nito ay ginawa niyang yari sa pilak, ang mga suhay nito ay yari sa ginto. Ang upuan nito ay yari sa lanang tinina sa mamula-mulang purpura, ang loob nito ay buong-pagmamahal na ginayakan ng mga anak na babae ng Jerusalem.”</div><div id="chapter3_verse11"><b><sup>11 </sup></b>“Lumabas kayo, O kayong mga anak na babae ng Sion, at tingnan ninyo si Haring Solomon na may putong na hinabi ng kaniyang ina para sa kaniya noong araw ng kaniyang kasal at noong araw ng pagsasaya ng kaniyang puso.”</div></div>