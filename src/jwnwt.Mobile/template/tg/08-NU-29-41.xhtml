<div><div id="chapter29_verse1"><span class="w_ch"><b>29 </b></span>“‘At sa ikapitong buwan, sa ikaisa ng buwan, ay magdaraos kayo ng isang banal na kombensiyon. Huwag kayong gagawa ng anumang uri ng mabigat na gawain. Iyon ay magiging isang araw ng pagpapatunog ng trumpeta para sa inyo. </div><div id="chapter29_verse2"><b><sup>2 </sup></b>At ihaharap ninyo bilang handog na sinusunog na nakagiginhawang amoy para kay Jehova ang isang guyang toro, isang barakong tupa, pitong lalaking kordero na tig-iisang taóng gulang, malulusog; </div><div id="chapter29_verse3"><b><sup>3 </sup></b>at ang kanilang handog na mga butil mula sa mainam na harina na nilagyan ng langis, tatlong ikasampung takal para sa toro, dalawang ikasampung takal para sa barakong tupa, </div><div id="chapter29_verse4"><b><sup>4 </sup></b>at isang ikasampung takal para sa bawat lalaking kordero sa pitong lalaking kordero; </div><div id="chapter29_verse5"><b><sup>5 </sup></b>at isang batang kambing na lalaki bilang handog ukol sa kasalanan upang magbayad-sala para sa inyo; </div><div id="chapter29_verse6"><b><sup>6 </sup></b>bukod pa sa buwanang handog na sinusunog at sa handog na mga butil nito at sa palagiang handog na sinusunog at sa handog na mga butil nito, kasama ng kanilang mga handog na inumin, ayon sa karaniwang pamamaraan sa mga iyon, bilang nakagiginhawang amoy, isang handog na pinaraan sa apoy para kay Jehova.</div><div id="chapter29_verse7"><b><sup>7 </sup></b>“‘At sa ikasampu ng ikapitong buwang ito ay magdaraos kayo ng isang banal na kombensiyon, at pipighatiin ninyo ang inyong mga kaluluwa. Huwag kayong gagawa ng anumang uri ng gawain. </div><div id="chapter29_verse8"><b><sup>8 </sup></b>At ihahandog ninyo bilang handog na sinusunog para kay Jehova, na nakagiginhawang amoy, ang isang guyang toro, isang barakong tupa, pitong lalaking kordero na tig-iisang taóng gulang. Ang mga iyon ay dapat na malulusog sa inyo. </div><div id="chapter29_verse9"><b><sup>9 </sup></b>At bilang kanilang handog na mga butil mula sa mainam na harina na nilagyan ng langis ay tatlong ikasampung takal para sa toro, dalawang ikasampung takal para sa <div id="page271"></div>isang barakong tupa, </div><div id="chapter29_verse10"><b><sup>10 </sup></b>isang ikasampung takal para sa bawat lalaking kordero sa pitong lalaking kordero; </div><div id="chapter29_verse11"><b><sup>11 </sup></b>isang anak ng kambing bilang handog ukol sa kasalanan, bukod pa sa handog ukol sa kasalanan na pambayad-sala at sa palagiang handog na sinusunog at sa handog na mga butil nito, kasama ng kanilang mga handog na inumin.</div><div id="chapter29_verse12"><b><sup>12 </sup></b>“‘At sa ikalabinlimang araw ng ikapitong buwan ay magdaraos kayo ng isang banal na kombensiyon. Huwag kayong gagawa ng anumang uri ng mabigat na gawain, at magdiriwang kayo ng isang kapistahan para kay Jehova nang pitong araw. </div><div id="chapter29_verse13"><b><sup>13 </sup></b>At ihahandog ninyo bilang handog na sinusunog, isang handog na pinaraan sa apoy, na nakagiginhawang amoy para kay Jehova, ang labintatlong guyang toro, dalawang barakong tupa, labing-apat na lalaking kordero na tig-iisang taóng gulang. Ang mga iyon ay dapat na malulusog. </div><div id="chapter29_verse14"><b><sup>14 </sup></b>At bilang kanilang handog na mga butil mula sa mainam na harina na nilagyan ng langis ay tatlong ikasampung takal para sa bawat toro sa labintatlong toro, dalawang ikasampung takal para sa bawat barakong tupa sa dalawang barakong tupa, </div><div id="chapter29_verse15"><b><sup>15 </sup></b>at isang ikasampung takal para sa bawat lalaking kordero sa labing-apat na lalaking kordero; </div><div id="chapter29_verse16"><b><sup>16 </sup></b>at isang anak ng kambing bilang handog ukol sa kasalanan, bukod pa sa palagiang handog na sinusunog, sa handog na mga butil nito at sa handog na inumin nito.</div><div id="chapter29_verse17"><b><sup>17 </sup></b>“‘At sa ikalawang araw ay labindalawang guyang toro, dalawang barakong tupa, labing-apat na lalaking kordero na tig-iisang taóng gulang, malulusog; </div><div id="chapter29_verse18"><b><sup>18 </sup></b>at ang kanilang handog na mga butil at ang kanilang mga handog na inumin para sa mga toro, sa mga barakong tupa at sa mga lalaking kordero ayon sa kanilang bilang ayon sa karaniwang pamamaraan; </div><div id="chapter29_verse19"><b><sup>19 </sup></b>at isang anak ng kambing bilang handog ukol sa kasalanan, bukod pa sa palagiang handog na sinusunog at sa handog na mga butil nito, kasama ng kanilang mga handog na inumin.</div><div id="chapter29_verse20"><b><sup>20 </sup></b>“‘At sa ikatlong araw ay labing-isang toro, dalawang barakong tupa, labing-apat na lalaking kordero na tig-iisang taóng gulang, malulusog; </div><div id="chapter29_verse21"><b><sup>21 </sup></b>at ang kanilang handog na mga butil at ang kanilang mga handog na inumin para sa mga toro, sa mga barakong tupa at sa mga lalaking kordero ayon sa kanilang bilang ayon sa karaniwang pamamaraan; </div><div id="chapter29_verse22"><b><sup>22 </sup></b>at isang kambing bilang handog ukol sa kasalanan, bukod pa sa palagiang handog na sinusunog at sa handog na mga butil nito at sa handog na inumin nito.</div><div id="chapter29_verse23"><b><sup>23 </sup></b>“‘At sa ikaapat na araw ay sampung toro, dalawang barakong tupa, labing-apat na lalaking kordero na tig-iisang taóng gulang, malulusog; </div><div id="chapter29_verse24"><b><sup>24 </sup></b>ang kanilang handog na mga butil at ang kanilang mga handog na inumin para sa mga toro, sa mga barakong tupa at sa mga lalaking kordero ayon sa kanilang bilang ayon sa karaniwang pamamaraan; </div><div id="chapter29_verse25"><b><sup>25 </sup></b>at isang anak ng kambing bilang handog ukol sa kasalanan, bukod pa sa palagiang handog na sinusunog, sa handog na mga butil nito at sa handog na inumin nito.</div><div id="chapter29_verse26"><b><sup>26 </sup></b>“‘At sa ikalimang araw ay siyam na toro, dalawang barakong tupa, labing-apat na lalaking kordero na tig-iisang taóng gulang, malulusog; </div><div id="chapter29_verse27"><b><sup>27 </sup></b>at ang kanilang handog na mga butil at ang kanilang mga handog <div id="page272"></div>na inumin para sa mga toro, sa mga barakong tupa at sa mga lalaking kordero ayon sa kanilang bilang ayon sa karaniwang pamamaraan; </div><div id="chapter29_verse28"><b><sup>28 </sup></b>at isang kambing bilang handog ukol sa kasalanan, bukod pa sa palagiang handog na sinusunog at sa handog na mga butil nito at sa handog na inumin nito.</div><div id="chapter29_verse29"><b><sup>29 </sup></b>“‘At sa ikaanim na araw ay walong toro, dalawang barakong tupa, labing-apat na lalaking kordero na tig-iisang taóng gulang, malulusog; </div><div id="chapter29_verse30"><b><sup>30 </sup></b>at ang kanilang handog na mga butil at ang kanilang mga handog na inumin para sa mga toro, sa mga barakong tupa at sa mga lalaking kordero ayon sa kanilang bilang ayon sa karaniwang pamamaraan; </div><div id="chapter29_verse31"><b><sup>31 </sup></b>at isang kambing bilang handog ukol sa kasalanan, bukod pa sa palagiang handog na sinusunog, sa handog na mga butil nito at sa mga handog na inumin nito.</div><div id="chapter29_verse32"><b><sup>32 </sup></b>“‘At sa ikapitong araw ay pitong toro, dalawang barakong tupa, labing-apat na lalaking kordero na tig-iisang taóng gulang, malulusog; </div><div id="chapter29_verse33"><b><sup>33 </sup></b>at ang kanilang handog na mga butil at ang kanilang mga handog na inumin para sa mga toro, sa mga barakong tupa at sa mga lalaking kordero ayon sa kanilang bilang ayon sa karaniwang pamamaraan sa mga iyon; </div><div id="chapter29_verse34"><b><sup>34 </sup></b>at isang kambing bilang handog ukol sa kasalanan, bukod pa sa palagiang handog na sinusunog, sa handog na mga butil nito at sa handog na inumin nito.</div><div id="chapter29_verse35"><b><sup>35 </sup></b>“‘At sa ikawalong araw ay magdaraos kayo ng isang kapita-pitagang kapulungan. Huwag kayong gagawa ng anumang uri ng mabigat na gawain. </div><div id="chapter29_verse36"><b><sup>36 </sup></b>At ihahandog ninyo bilang handog na sinusunog, isang handog na pinaraan sa apoy, na nakagiginhawang amoy para kay Jehova, ang isang toro, isang barakong tupa, pitong lalaking kordero na tig-iisang taóng gulang, malulusog; </div><div id="chapter29_verse37"><b><sup>37 </sup></b>at ang kanilang handog na mga butil at ang kanilang mga handog na inumin para sa toro, sa barakong tupa at sa mga lalaking kordero ayon sa kanilang bilang ayon sa karaniwang pamamaraan; </div><div id="chapter29_verse38"><b><sup>38 </sup></b>at isang kambing bilang handog ukol sa kasalanan, bukod pa sa palagiang handog na sinusunog at sa handog na mga butil nito at sa handog na inumin nito.</div><div id="chapter29_verse39"><b><sup>39 </sup></b>“‘Ang mga ito ang ihaharap ninyo kay Jehova sa inyong mga pangkapanahunang kapistahan, bukod pa sa inyong mga panatang handog at sa inyong mga kusang-loob na handog bilang inyong mga handog na sinusunog at inyong mga handog na mga butil at inyong mga handog na inumin at inyong mga haing pansalu-salo.’” </div><div id="chapter29_verse40"><b><sup>40 </sup></b>At nakipag-usap si Moises sa mga anak ni Israel ayon sa lahat ng iniutos ni Jehova kay Moises.</div></div>