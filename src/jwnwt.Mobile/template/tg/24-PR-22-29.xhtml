<div><div id="chapter22_verse1"><span class="w_ch"><b>22 </b></span>Ang pangalan ay mas mabuting piliin sa halip na saganang kayamanan; ang lingap ay mas mabuti kaysa sa pilak at ginto.</div><div id="chapter22_verse2"><b><sup>2 </sup></b>Ang mayaman at ang dukha ay nagsalubong. Ang Maylikha sa kanilang lahat ay si Jehova.</div><div id="chapter22_verse3"><b><sup>3 </sup></b>Matalino ang nakakakita ng kapahamakan at nagkukubli, ngunit ang mga walang-karanasan ay dumaraan at daranas ng kaparusahan.</div><div id="chapter22_verse4"><b><sup>4 </sup></b>Ang bunga ng kapakumbabaan at ng pagkatakot kay Jehova ay kayamanan at kaluwalhatian at buhay.</div><div id="chapter22_verse5"><b><sup>5 </sup></b>Mga tinik at mga bitag ang nasa daan ng liko; siyang nagbabantay ng kaniyang kaluluwa ay lumalayo sa mga iyon.</div><div id="chapter22_verse6"><b><sup>6 </sup></b>Sanayin mo ang bata ayon sa daang nararapat sa kaniya; tumanda man siya ay hindi niya iyon lilihisan.</div><div id="chapter22_verse7"><b><sup>7 </sup></b>Ang mayaman ang namamahala sa mga dukha, at ang nanghihiram ay lingkod ng taong nagpapahiram.</div><div id="chapter22_verse8"><b><sup>8 </sup></b>Siyang naghahasik ng kalikuan ay aani ng bagay na nakasasakit, ngunit ang tungkod ng kaniyang poot ay sasapit sa kawakasan.</div><div id="chapter22_verse9"><b><sup>9 </sup></b>Siyang may mabait na mata ay pagpapalain, sapagkat nagbigay siya ng kaniyang pagkain sa maralita.</div><div id="chapter22_verse10"><b><sup>10 </sup></b>Palayasin mo ang manunuya, upang maalis ang pagtatalo at upang matigil ang usapin sa batas at ang kasiraang-puri.</div><div id="chapter22_verse11"><b><sup>11 </sup></b>Ang umiibig sa kadalisayan ng puso—dahil sa panghalina ng kaniyang mga labi ay magiging kasamahan niya ang hari.</div><div id="chapter22_verse12"><b><sup>12 </sup></b>Ang mga mata ni Jehova ay nagsasanggalang sa kaalaman, ngunit iginugupo niya ang mga salita ng taksil.</div><div id="chapter22_verse13"><b><sup>13 </sup></b>Sinasabi ng tamad: “May leon sa labas! Sa gitna ng mga liwasan ay papaslangin ako!”</div><div id="chapter22_verse14"><b><sup>14 </sup></b>Ang bibig ng mga babaing di-kilala ay malalim na hukay. Ang isang tinuligsa ni Jehova ay mahuhulog doon.</div><div id="chapter22_verse15"><b><sup>15 </sup></b>Ang kamangmangan ay nakatali sa puso ng bata; ang pamalong pandisiplina ang maglalayo nito sa kaniya.</div><div id="chapter22_verse16"><b><sup>16 </sup></b>Siyang nandaraya sa maralita upang makapaglaan ng maraming bagay sa kaniyang sarili, siya rin na nagbibigay sa mayaman, ay tiyak na nakatalaga sa kakapusan.</div><div id="chapter22_verse17"><b><sup>17 </sup></b>Ikiling mo ang iyong pandinig at dinggin mo ang mga salita <div id="page1035"></div>ng marurunong, upang maituon mo ang iyong puso sa aking kaalaman. </div><div id="chapter22_verse18"><b><sup>18 </sup></b>Sapagkat kaiga-igaya nga na ingatan mo ang mga iyon sa iyong tiyan, upang ang mga iyon ay magkakasamang maitatag nang matibay sa iyong mga labi.</div><div id="chapter22_verse19"><b><sup>19 </sup></b>Upang ang iyong pagtitiwala ay malagak kay Jehova, nagbigay ako sa iyo ngayon ng kaalaman, sa iyo nga.</div><div id="chapter22_verse20"><b><sup>20 </sup></b>Hindi ba ako sumulat sa iyo noon taglay ang mga pagpapayo at kaalaman, </div><div id="chapter22_verse21"><b><sup>21 </sup></b>upang ipakita sa iyo ang pagiging totoo ng mga totoong pananalita, upang magbalik ng mga pananalita na siyang katotohanan—sa isa na nagsusugo sa iyo?</div><div id="chapter22_verse22"><b><sup>22 </sup></b>Huwag mong pagnakawan ang maralita sapagkat siya ay maralita, at huwag mong siilin sa pintuang-daan ang napipighati. </div><div id="chapter22_verse23"><b><sup>23 </sup></b>Sapagkat si Jehova mismo ang magtatanggol ng kanilang usapin, at talagang pagnanakawan niya ng kaluluwa yaong mga nagnanakaw sa kanila.</div><div id="chapter22_verse24"><b><sup>24 </sup></b>Huwag kang makikisama sa sinumang madaling magalit; at sa taong magagalitin ay huwag kang sasama, </div><div id="chapter22_verse25"><b><sup>25 </sup></b>upang hindi mo matutuhan ang kaniyang mga landas at magdala nga ng silo sa iyong kaluluwa.</div><div id="chapter22_verse26"><b><sup>26 </sup></b>Huwag kang makisama sa mga naghahampasan ng mga kamay, sa mga nananagot sa mga pautang. </div><div id="chapter22_verse27"><b><sup>27 </sup></b>Kung wala kang ibabayad, bakit niya kukunin ang iyong higaan sa ilalim mo?</div><div id="chapter22_verse28"><b><sup>28 </sup></b>Huwag mong iuurong ang isang sinaunang hangganan, na inilagay ng iyong mga ninuno.</div><div id="chapter22_verse29"><b><sup>29 </sup></b>Nakakita ka na ba ng taong dalubhasa sa kaniyang gawain? Sa harap ng mga hari siya tatayo; hindi siya tatayo sa harap ng mga karaniwang tao.</div></div>