<div><div id="chapter9_verse1"><span class="w_ch"><b>9 </b></span>Ang tunay na karunungan ay nagtayo ng kaniyang bahay; tinabas nito ang kaniyang pitong haligi. </div><div id="chapter9_verse2"><b><sup>2 </sup></b>Isinaayos nito ang pagkatay niya ng karne; tinimpla nito ang kaniyang alak; higit pa riyan, inayos nito ang kaniyang mesa. </div><div id="chapter9_verse3"><b><sup>3 </sup></b>Isinugo nito ang kaniyang mga tagapaglingkod na babae, upang makatawag ito sa taluktok ng matataas na dako ng bayan: </div><div id="chapter9_verse4"><b><sup>4 </sup></b>“Ang sinumang walang-karanasan, dumaan siya rito.” Sa sinumang kapos ang puso—sinasabi niya rito: </div><div id="chapter9_verse5"><b><sup>5 </sup></b>“Pumarito kayo, kumain kayo ng aking tinapay at makisama kayo sa pag-inom ng alak na aking tinimpla. </div><div id="chapter9_verse6"><b><sup>6 </sup></b>Iwanan ninyo ang mga walang-karanasan at patuloy kayong mabuhay, at lumakad kayo nang tuwid sa daan ng pagkaunawa.”</div><div id="chapter9_verse7"><b><sup>7 </sup></b>Siyang nagtutuwid sa manunuya ay nagdudulot ng kasiraang-puri sa kaniyang sarili, at siyang sumasaway sa balakyot—isang kapintasan sa kaniya. </div><div id="chapter9_verse8"><b><sup>8 </sup></b>Huwag mong sawayin ang manunuya, upang hindi ka niya kapootan. Sawayin mo ang taong marunong at iibigin ka niya. </div><div id="chapter9_verse9"><b><sup>9 </sup></b>Magbigay ka sa taong marunong at magiging mas marunong pa siya. Bahaginan mo ng kaalaman ang matuwid at lalago siya sa pagkatuto.</div><div id="chapter9_verse10"><b><sup>10 </sup></b>Ang pagkatakot kay Jehova ang siyang pasimula ng karunungan, <div id="page1017"></div>at ang kaalaman sa Kabanal-banalan ay siyang pagkaunawa. </div><div id="chapter9_verse11"><b><sup>11 </sup></b>Sapagkat sa pamamagitan ko ay darami ang iyong mga araw, at mga taon ng buhay ang madaragdag sa iyo. </div><div id="chapter9_verse12"><b><sup>12 </sup></b>Kung ikaw ay nagpakarunong, nagpakarunong ka para sa iyong sarili; at kung ikaw ay nanuya, pagdurusahan mo iyon, ikaw lamang.</div><div id="chapter9_verse13"><b><sup>13 </sup></b>Ang babaing hangal ay maingay. Siya mismo ang kamangmangan at wala siyang nalalamang anuman. </div><div id="chapter9_verse14"><b><sup>14 </sup></b>At umupo siya sa pasukan ng kaniyang bahay, sa isang upuan, sa matataas na dako ng bayan, </div><div id="chapter9_verse15"><b><sup>15 </sup></b>upang tawagin yaong mga nagdaraan, yaong mga nagpapatuloy sa kanilang mga landas: </div><div id="chapter9_verse16"><b><sup>16 </sup></b>“Ang sinumang walang-karanasan, dumaan siya rito.” At sa sinumang kapos ang puso—sinasabi rin niya rito: </div><div id="chapter9_verse17"><b><sup>17 </sup></b>“Ang nakaw na tubig ay matamis, at ang tinapay na kinakain sa lihim—iyon ay kaiga-igaya.” </div><div id="chapter9_verse18"><b><sup>18 </sup></b>Ngunit hindi niya nalalaman na yaong mga inutil sa kamatayan ay naroroon, na yaong mga tinatawag niya ay nasa mabababang dako ng Sheol.</div></div>