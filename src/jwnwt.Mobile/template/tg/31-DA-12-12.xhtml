<div><div id="chapter12_verse1"><span class="w_ch"><b>12 </b></span>“At sa panahong iyon ay tatayo si Miguel, ang dakilang prinsipe na nakatayo alang-alang sa mga anak ng iyong bayan. At magkakaroon nga ng isang panahon ng kabagabagan na hindi pa nangyayari magbuhat nang magkaroon ng bansa hanggang sa panahong iyon. At sa panahong iyon ay makatatakas ang iyong bayan, ang bawat isa na masumpungang nakasulat sa aklat. </div><div id="chapter12_verse2"><b><sup>2 </sup></b>At marami sa mga natutulog sa lupang alabok ang magigising, ang mga ito tungo sa buhay na namamalagi nang walang takda at ang mga iyon tungo sa kadustaan at tungo sa pagkamuhi na namamalagi nang walang takda.</div><div id="chapter12_verse3"><b><sup>3 </sup></b>“At silang may kaunawaan ay sisikat na gaya ng ningning ng kalawakan; at silang nagdadala ng marami tungo sa katuwiran, tulad ng mga bituin hanggang sa panahong walang takda, magpakailan-kailanman.</div><div id="chapter12_verse4"><b><sup>4 </sup></b>“At kung tungkol sa iyo, O Daniel, ilihim mo ang mga salita at tatakan mo ang aklat, hanggang sa panahon ng kawakasan. Marami ang magpaparoo’t parito, at ang tunay na kaalaman ay sasagana.”</div><div id="chapter12_verse5"><b><sup>5 </sup></b>At nakita ko, akong si Daniel, at, narito! may dalawa pang nakatayo, ang isa ay sa pampang ng ilog sa dako rito at ang isa ay sa pampang ng ilog sa dako roon. </div><div id="chapter12_verse6"><b><sup>6 </sup></b>At ang isa ay nagsabi sa lalaking nadaramtan ng lino, na nasa ibabaw ng tubig ng ilog: “Hanggang kailan pa ang kawakasan ng mga kamangha-manghang bagay?” </div><div id="chapter12_verse7"><b><sup>7 </sup></b>At narinig ko ang lalaking nadaramtan ng lino, na nasa ibabaw ng tubig ng ilog, habang itinataas niya ang kaniyang kanang kamay at ang kaniyang kaliwang kamay sa langit at sumusumpa sa pamamagitan ng Isa na buháy sa panahong walang takda: “Iyon ay magiging sa isang takdang panahon, mga takdang panahon at kalahati. At kapag natapos na ang pagdurog sa kapangyarihan ng banal na bayan, ang lahat ng bagay na ito ay darating sa kanilang katapusan.”</div><div id="chapter12_verse8"><b><sup>8 </sup></b>Sa ganang akin naman, narinig ko, ngunit hindi ko maunawaan; kaya sinabi ko: “O panginoon ko, ano ang magiging huling bahagi ng mga bagay na ito?”</div><div id="chapter12_verse9"><b><sup>9 </sup></b>At sinabi niya: “Yumaon ka, Daniel, sapagkat ang mga salita ay inilihim at tinatakan hanggang sa panahon ng kawakasan. </div><div id="chapter12_verse10"><b><sup>10 </sup></b>Marami ang maglilinis ng kanilang sarili at magpapaputi ng kanilang sarili at mapadadalisay. At ang mga balakyot ay tiyak na gagawi nang may kabalakyutan, at walang sinumang balakyot ang makauunawa; ngunit silang may kaunawaan ay makauunawa.</div><div id="chapter12_verse11"><b><sup>11 </sup></b>“At mula sa panahon na ang palagiang handog ay alisin at maganap ang paglalagay ng kasuklam-suklam na bagay na sanhi ng pagkatiwangwang, magkakaroon ng isang libo dalawang daan at siyamnapung araw.</div><div id="chapter12_verse12"><b><sup>12 </sup></b>“Maligaya siya na patuloy na naghihintay at darating sa isang libo tatlong daan tatlumpu’t limang araw!</div><div id="chapter12_verse13"><b><sup>13 </sup></b>“At ikaw naman, yumaon ka patungo sa kawakasan; at magpapahinga ka, ngunit tatayo ka para sa iyong kahinatnan sa kawakasan ng mga araw.”</div></div>