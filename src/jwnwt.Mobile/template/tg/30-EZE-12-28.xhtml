<div><div id="chapter12_verse1"><span class="w_ch"><b>12 </b></span>At ang salita ni Jehova ay patuloy na dumating sa akin, na nagsasabi: </div><div id="chapter12_verse2"><b><sup>2 </sup></b>“Anak ng tao, tumatahan ka sa gitna ng isang mapaghimagsik na sambahayan, na may mga mata upang makakita ngunit hindi nga sila nakakakita, na may mga tainga upang makarinig ngunit hindi nga sila nakaririnig, sapagkat sila ay isang mapaghimagsik na sambahayan. </div><div id="chapter12_verse3"><b><sup>3 </sup></b>Ikaw naman, O anak ng tao, maghanda ka sa ganang iyo ng dala-dalahan para sa pagkatapon at yumaon ka sa pagkatapon sa araw sa kanilang paningin, at yayaon ka sa pagkatapon mula sa iyong dako patungo sa ibang dako sa kanilang paningin. Marahil ay makikita nila, bagaman sila ay isang mapaghimagsik na sambahayan. </div><div id="chapter12_verse4"><b><sup>4 </sup></b>At ilalabas mo sa araw ang iyong dala-dalahan gaya ng dala-dalahan para sa pagkatapon sa kanilang paningin, at ikaw nga ay lalabas sa kinagabihan sa kanilang paningin gaya niyaong mga dinadala sa pagkatapon.</div><div id="chapter12_verse5"><b><sup>5 </sup></b>“Sa kanilang paningin, bumutas ka sa pader ng iyong madaraanan, at doon mo ilabas. </div><div id="chapter12_verse6"><b><sup>6 </sup></b>Sa kanilang paningin ay papasanin mo sa balikat. Sa kadiliman ay ilalabas mo. Tatakpan mo ang iyo mismong mukha upang hindi mo makita ang lupa, sapagkat ginawa kitang isang palatandaan sa sambahayan ng Israel.”</div><div id="chapter12_verse7"><b><sup>7 </sup></b>At ginawa ko ang gaya ng iniutos sa akin. Ang aking dala-dalahan ay inilabas ko, na parang dala-dalahan para sa pagkatapon, sa araw; at sa kinagabihan ay bumutas ako ng aking madaraanan sa pader sa pamamagitan ng kamay. Sa kadiliman ay inilabas ko. Sa aking balikat ay pinasan ko, sa kanilang paningin.</div><div id="chapter12_verse8"><b><sup>8 </sup></b>At ang salita ni Jehova ay patuloy na dumating sa akin sa kinaumagahan, na nagsasabi: </div><div id="chapter12_verse9"><b><sup>9 </sup></b>“Anak ng tao, hindi ba sinabi sa iyo niyaong mga nasa sambahayan ng Israel, na mapaghimagsik na sambahayan, ‘Ano ang ginagawa mo?’ </div><div id="chapter12_verse10"><b><sup>10 </sup></b>Sabihin mo sa kanila, ‘Ito ang sinabi ng Soberanong Panginoong Jehova: “Kung tungkol sa pinuno, may ganitong kapahayagan laban sa Jerusalem at sa buong sambahayan ng Israel na nasa gitna nila.” ’</div><div id="chapter12_verse11"><b><sup>11 </sup></b>“Sabihin mo, ‘Ako ay isang palatandaan sa inyo. Kung ano ang ginawa ko, gayon ang gagawin sa kanila. Sa pagkatapon, sa pagkabihag ay yayaon sila. </div><div id="chapter12_verse12"><b><sup>12 </sup></b>At kung tungkol sa pinuno na nasa gitna nila, sa balikat ay magpapasan siya sa kadiliman at lalabas; sa pader ay bubutas sila upang doon ilabas. Ang kaniyang mukha ay tatakpan niya upang hindi niya makita ng kaniyang sariling mata ang lupa.’ </div><div id="chapter12_verse13"><b><sup>13 </sup></b>At ilaladlad ko nga sa kaniya ang aking lambat, at siya ay mahuhuli sa aking pangasong lambat; at dadalhin ko <div id="page1278"></div>siya sa Babilonya, sa lupain ng mga Caldeo, ngunit hindi niya iyon makikita; at doon siya mamamatay. </div><div id="chapter12_verse14"><b><sup>14 </sup></b>At ang lahat ng nasa palibot niya bilang katulong, at ang lahat ng kaniyang pangkat militar, ay pangangalatin ko sa bawat hangin; at isang tabak ang huhugutin kong kasunod nila. </div><div id="chapter12_verse15"><b><sup>15 </sup></b>At kanila ngang makikilala na ako ay si Jehova kapag pinanabog ko sila sa mga bansa at pinangalat ko nga sila sa mga lupain. </div><div id="chapter12_verse16"><b><sup>16 </sup></b>At magtitira ako sa kanila ng kaunting lalaki mula sa tabak, mula sa taggutom at mula sa salot, upang maisalaysay nila ang lahat ng kanilang karima-rimarim na bagay sa gitna ng mga bansa na kanilang paroroonan; at kanila ngang makikilala na ako ay si Jehova.”</div><div id="chapter12_verse17"><b><sup>17 </sup></b>At ang salita ni Jehova ay patuloy na dumating sa akin, na nagsasabi: </div><div id="chapter12_verse18"><b><sup>18 </sup></b>“Anak ng tao, kainin mo nang may pangangatal ang iyong tinapay, at inumin mo nang may kaligaligan at may pagkabalisa ang iyong tubig. </div><div id="chapter12_verse19"><b><sup>19 </sup></b>At sasabihin mo sa bayan ng lupain, ‘Ito ang sinabi ng Soberanong Panginoong Jehova sa mga tumatahan sa Jerusalem na nasa lupa ng Israel: “Kakainin nila nang may pagkabalisa ang kanilang tinapay, at iinumin nila nang may pagkagimbal ang kanilang tubig, upang ang lupain nito ay matiwangwang sa kabuuan nito dahil sa karahasan ng lahat ng mga nananahanan doon. </div><div id="chapter12_verse20"><b><sup>20 </sup></b>At ang mga tinatahanang lunsod ay mawawasak, at ang lupain ay magiging tiwangwang na kaguhuan lamang; at inyo ngang makikilala na ako ay si Jehova.” ’ ”</div><div id="chapter12_verse21"><b><sup>21 </sup></b>At ang salita ni Jehova ay dumating pa sa akin, na nagsasabi: </div><div id="chapter12_verse22"><b><sup>22 </sup></b>“Anak ng tao, ano itong kasabihan ninyo sa lupa ng Israel, na nagsasabi, ‘Ang mga araw ay lumalawig, at ang bawat pangitain ay naglaho’? </div><div id="chapter12_verse23"><b><sup>23 </sup></b>Kaya sabihin mo sa kanila, ‘Ito ang sinabi ng Soberanong Panginoong Jehova: “Paglilikatin ko nga ang kasabihang ito, at hindi na nila iyon sasambitin bilang isang kawikaan sa Israel.” ’ Ngunit salitain mo sa kanila, ‘Ang mga araw ay malapit na, at ang kahulugan ng bawat pangitain.’ </div><div id="chapter12_verse24"><b><sup>24 </sup></b>Sapagkat hindi na magkakaroon ng anumang walang-saysay na pangitain ni ng doble-karang panghuhula man sa loob ng sambahayan ng Israel. </div><div id="chapter12_verse25"><b><sup>25 </sup></b>‘ “Sapagkat ako mismong si Jehova ang magsasalita ng anumang salita na sasalitain ko, at iyon ay matutupad. Wala nang pagpapaliban pa, sapagkat sa inyong mga araw, O mapaghimagsik na sambahayan, ay sasalitain ko ang salita at tiyak na tutuparin ko iyon,” ang sabi ng Soberanong Panginoong Jehova.’ ”</div><div id="chapter12_verse26"><b><sup>26 </sup></b>At ang salita ni Jehova ay patuloy na dumating sa akin, na nagsasabi: </div><div id="chapter12_verse27"><b><sup>27 </sup></b>“Anak ng tao, narito! yaong mga nasa sambahayan ng Israel ay nagsasabi, ‘Ang pangitain na nakikita niya ay malayo pa nang maraming araw, at may kinalaman sa mga panahong napakalayo pa ang kaniyang inihuhula.’ </div><div id="chapter12_verse28"><b><sup>28 </sup></b>Kaya sabihin mo sa kanila, ‘Ito ang sinabi ng Soberanong Panginoong Jehova: “ ‘Hindi na ipagpapaliban pa ang alinman sa aking mga salita. Anumang salita ang salitain ko, iyon nga ay matutupad,’ ang sabi ng Soberanong Panginoong Jehova.” ’ ”</div></div>