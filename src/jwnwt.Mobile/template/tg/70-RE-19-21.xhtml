<div><div id="chapter19_verse1"><span class="w_ch"><b>19 </b></span>Pagkatapos ng mga bagay na ito ay narinig ko ang gaya ng isang malakas na tinig ng isang malaking pulutong sa langit. Sinabi nila: “Purihin ninyo si Jah! Ang kaligtasan at ang kaluwalhatian at ang kapangyarihan ay nauukol sa ating Diyos, </div><div id="chapter19_verse2"><b><sup>2 </sup></b>sapagkat ang kaniyang mga kahatulan ay totoo at matuwid. Sapagkat naglapat siya ng kahatulan sa dakilang patutot na nagpasamâ sa lupa dahil sa kaniyang pakikiapid, at ipinaghiganti niya ang dugo ng kaniyang mga alipin sa kaniyang kamay.” </div><div id="chapter19_verse3"><b><sup>3 </sup></b>At kaagad nilang sinabi sa ikalawang pagkakataon: “Purihin ninyo si Jah! At ang usok mula sa kaniya ay patuloy na pumapailanlang magpakailan-kailanman.”</div><div id="chapter19_verse4"><b><sup>4 </sup></b>At ang dalawampu’t apat na matatanda at ang apat na nilalang na buháy ay sumubsob at sumamba sa Diyos na nakaupo sa trono, at nagsabi: “Amen! Purihin ninyo si Jah!”</div><div id="chapter19_verse5"><b><sup>5 </sup></b>Gayundin, isang tinig ang lumabas sa trono at nagsabi: “Purihin ninyo ang ating Diyos, ninyong lahat na mga alipin niya, na may takot sa kaniya, ang maliliit at ang malalaki.”</div><div id="chapter19_verse6"><b><sup>6 </sup></b>At narinig ko ang gaya ng isang tinig ng isang malaking pulutong at gaya ng lagaslas ng maraming tubig at gaya ng dagundong ng malalakas na kulog. Sinabi nila: “Purihin ninyo si Jah, sapagkat si Jehova na ating Diyos, ang Makapangyarihan-sa-lahat, ay nagsimulang mamahala bilang hari. </div><div id="chapter19_verse7"><b><sup>7 </sup></b>Magsaya tayo at mag-umapaw sa kagalakan, at ibigay natin sa kaniya ang kaluwalhatian, sapagkat ang kasal ng Kordero ay dumating na at ang kaniyang asawa ay naghanda na ng kaniyang sarili. </div><div id="chapter19_verse8"><b><sup>8 </sup></b>Oo, ipinagkaloob sa kaniya na magayakan ng maningning, malinis, mainam na lino, sapagkat ang mainam na lino ay kumakatawan sa matuwid na mga gawa ng mga banal.”</div><div id="chapter19_verse9"><b><sup>9 </sup></b>At sinabi niya sa akin: “Isulat mo: Maligaya yaong mga inanyayahan sa hapunan ng kasal ng Kordero.” Gayundin, sinabi niya sa akin: “Ito ang mga tunay na pananalita ng <div id="page1875"></div>Diyos.” </div><div id="chapter19_verse10"><b><sup>10 </sup></b>Sa gayon ay sumubsob ako sa harap ng kaniyang mga paa upang sambahin siya. Ngunit sinabi niya sa akin: “Mag-ingat ka! Huwag mong gawin iyan! Ako ay kapuwa mo alipin lamang at ng iyong mga kapatid na may gawaing pagpapatotoo tungkol kay Jesus. Sambahin mo ang Diyos; sapagkat ang pagpapatotoo tungkol kay Jesus ang kumakasi sa panghuhula.”</div><div id="chapter19_verse11"><b><sup>11 </sup></b>At nakita kong bukás ang langit, at, narito! isang kabayong puti. At ang nakaupo roon ay tinatawag na Tapat at Totoo, at siya ay humahatol at nakikipagdigma ayon sa katuwiran. </div><div id="chapter19_verse12"><b><sup>12 </sup></b>Ang kaniyang mga mata ay nagliliyab na apoy, at sa kaniyang ulo ay maraming diadema. Siya ay may pangalang nakasulat na walang sinumang nakaaalam kundi siya lamang, </div><div id="chapter19_verse13"><b><sup>13 </sup></b>at nagagayakan siya ng panlabas na kasuutan na nawisikan ng dugo, at ang pangalang itinatawag sa kaniya ay Ang Salita ng Diyos. </div><div id="chapter19_verse14"><b><sup>14 </sup></b>Gayundin, ang mga hukbo na nasa langit ay sumusunod sa kaniya na nakasakay sa mga kabayong puti, at nadaramtan sila ng mapuputi, malilinis, maiinam na lino. </div><div id="chapter19_verse15"><b><sup>15 </sup></b>At mula sa kaniyang bibig ay lumalabas ang isang mahabang tabak na matalas, upang kaniyang saktan ang mga bansa sa pamamagitan nito, at papastulan niya sila ng isang tungkod na bakal. Niyuyurakan din niya ang pisaan ng ubas ng galit ng poot ng Diyos na Makapangyarihan-sa-lahat. </div><div id="chapter19_verse16"><b><sup>16 </sup></b>At sa kaniyang panlabas na kasuutan, maging sa kaniyang hita, ay may pangalan siyang nakasulat, Hari ng mga hari at Panginoon ng mga panginoon.</div><div id="chapter19_verse17"><b><sup>17 </sup></b>Nakita ko rin ang isang anghel na nakatayo sa araw, at sumigaw siya sa malakas na tinig at nagsabi sa lahat ng mga ibon na lumilipad sa kalagitnaan ng langit: “Halikayo rito, matipon kayo sa dakilang hapunan ng Diyos, </div><div id="chapter19_verse18"><b><sup>18 </sup></b>upang inyong kainin ang mga kalamnan ng mga hari at ang mga kalamnan ng mga kumandante ng militar at ang mga kalamnan ng malalakas na tao at ang mga kalamnan ng mga kabayo at niyaong mga nakaupo sa kanila, at ang mga kalamnan ng lahat, ng mga taong laya at gayundin ng mga alipin at ng maliliit at ng malalaki.”</div><div id="chapter19_verse19"><b><sup>19 </sup></b>At nakita ko ang mabangis na hayop at ang mga hari sa lupa at ang kanilang mga hukbo na nagtipun-tipon upang makipagdigma sa isa na nakaupo sa kabayo at sa kaniyang hukbo. </div><div id="chapter19_verse20"><b><sup>20 </sup></b>At sinunggaban ang mabangis na hayop, at kasama nito ang bulaang propeta na nagsagawa sa harap niyaon ng mga tanda na ipinanligáw niya sa mga tumanggap ng marka ng mabangis na hayop at sa mga nag-uukol ng pagsamba sa larawan nito. Samantalang buháy pa, sila ay kapuwa inihagis sa maapoy na lawa na nagniningas sa asupre. </div><div id="chapter19_verse21"><b><sup>21 </sup></b>Ngunit ang iba ay pinatay sa pamamagitan ng mahabang tabak ng isa na nakaupo sa kabayo, na siyang tabak na lumalabas mula sa kaniyang bibig. At ang lahat ng mga ibon ay nabusog sa kanilang mga kalamnan.</div></div>