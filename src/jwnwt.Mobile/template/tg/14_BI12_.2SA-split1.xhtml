<div>
  <div id="chapter1_verse1">
    <span class="w_ch">
      <b>1 </b>
    </span>At nangyari nga pagkamatay ni Saul, at nang makabalik si David mula sa pagpapabagsak sa mga Amalekita, na si David ay nanahanan pa sa Ziklag nang dalawang araw. </div>
  <div id="chapter1_verse2">
    <b>
      <sup>2 </sup>
    </b>At nangyari nga nang ikatlong araw, narito! isang lalaki ang dumarating mula sa kampo, mula kay Saul, at ang kaniyang mga kasuutan ay hapak at may lupa sa kaniyang ulo; at nangyari nga nang makarating siya kay David, siya ay kaagad na sumubsob sa lupa at nagpatirapa.</div>
  <div id="chapter1_verse3">
    <b>
      <sup>3 </sup>
    </b>At sinabi ni David sa kaniya: “Saan ka nanggaling?” at dito ay sinabi niya sa kaniya: “Tumakas ako mula sa kampo ng Israel.” </div>
  <div id="chapter1_verse4">
    <b>
      <sup>4 </sup>
    </b>At sinabi pa sa kaniya ni David: “Ano ang nangyari? Sabihin mo sa akin, pakisuyo.” At sinabi niya: “Ang bayan ay tumakas mula sa pagbabaka at marami rin sa bayan ang nabuwal anupat namatay sila, at maging si Saul at si Jonatan na kaniyang anak ay namatay.” </div>
  <div id="chapter1_verse5">
    <b>
      <sup>5 </sup>
    </b>Pagkatapos ay sinabi ni David sa kabataang lalaki na nagsasalaysay sa kaniya: “Paano mo nga nalamang patay na si Saul at gayundin si Jonatan na kaniyang anak?” </div>
  <div id="chapter1_verse6">
    <b>
      <sup>6 </sup>
    </b>At ang kabataang lalaki na nagsasalaysay sa kaniya ay nagsabi: “Sa di-inaasahan ay napadako ako sa Bundok Gilboa, at naroon si Saul na nakasandig sa kaniyang sibat; at, narito! inabutan siya ng mga tagapagpatakbo ng karo at ng mga mangangabayo. </div>
  <div id="chapter1_verse7">
    <b>
      <sup>7 </sup>
    </b>Nang lumingon siya at makita ako, nang magkagayon ay tinawag niya ako, at sinabi ko, ‘Narito ako!’ </div>
  <div id="chapter1_verse8">
    <b>
      <sup>8 </sup>
    </b>At sinabi pa niya sa akin, ‘Sino ka?’ at sinabi ko naman sa kaniya, ‘Ako ay isang Amalekita.’ </div>
  <div id="chapter1_verse9">
    <b>
      <sup>9 </sup>
    </b>Pagkatapos ay sinabi niya, ‘Pakisuyo, tumayo ka sa tabi ko at patayin mo na ako, dahil pinupulikat na ako, sapagkat nasa akin pa ang aking buong kaluluwa.’ </div>
  <div id="chapter1_verse10">
    <b>
      <sup>10 </sup>
    </b>Kaya tumayo ako sa tabi niya at pinatay ko nga siya, sapagkat alam kong hindi na siya mabubuhay pagkabuwal niya. Nang magkagayon ay kinuha ko ang diadema na nasa kaniyang ulo at ang pulseras na nasa kaniyang bisig, upang madala ko rito sa aking panginoon ang mga iyon.”</div>
  <div id="chapter1_verse11">
    <b>
      <sup>11 </sup>
    </b>Sa gayon ay tinanganan ni David ang kaniyang mga kasuutan at hinapak ang mga iyon, at gayundin ang ginawa ng lahat ng mga lalaking kasama niya. </div>
  <div id="chapter1_verse12">
    <b>
      <sup>12 </sup>
    </b>At pinasimulan nilang hagulhulan at tangisan at ipag-ayuno hanggang sa kinagabihan si Saul at si Jonatan na kaniyang anak at ang bayan ni Jehova at ang sambahayan ng Israel, sapagkat sila ay nabuwal sa pamamagitan ng tabak.</div>
  <div id="chapter1_verse13">
    <b>
      <sup>13 </sup>
    </b>Sinabi ngayon ni David sa kabataang lalaki na nagsasalaysay sa kaniya: “Tagasaan ka?” at dito ay sinabi niya: “Ako ay anak ng isang naninirahang dayuhan, na isang Amalekita.” </div>
  <div id="chapter1_verse14">
    <b>
      <sup>14 </sup>
    </b>Pagkatapos ay sinabi ni David sa kaniya: “Bakit nga hindi ka natakot na iunat ang iyong kamay upang patayin ang pinahiran ni Jehova?” </div>
  <div id="chapter1_verse15">
    <b>
      <sup>15 </sup>
    </b>Kaya tinawag ni David ang isa sa mga kabataang lalaki at sinabi: “Lumapit ka. Saktan mo siya.” Sa gayon ay pinabagsak niya siya anupat siya ay namatay. </div>
  <div id="chapter1_verse16">
    <b>
      <sup>16 </sup>
    </b>Pagkatapos ay <div id="page490"></div>sinabi ni David sa kaniya: “Ang pagkakasala sa dugo para sa iyo ay mapasaiyong sariling ulo, sapagkat ang sarili mong bibig ang nagpatotoo laban sa iyo, na nagsasabi, ‘Ako mismo ang talagang pumatay sa pinahiran ni Jehova.’ ”</div>
  <div id="chapter1_verse17">
    <b>
      <sup>17 </sup>
    </b>At inawit ni David ang panambitang ito para kay Saul at kay Jonatan na kaniyang anak </div>
  <div id="chapter1_verse18">
    <b>
      <sup>18 </sup>
    </b>at sinabi niyang dapat ituro sa mga anak ni Juda “Ang Busog.” Narito! Nakasulat sa aklat ni Jasar:</div>
</div>