<div>
  <div id="chapter40_verse1">
    <span class="w_ch">
      <b>40 </b>
    </span>Ang salita na dumating kay Jeremias mula kay Jehova pagkatapos na ipadala siya ni Nebuzaradan na pinuno ng tagapagbantay mula sa Rama, nang kunin siya nito habang nakagapos siya ng mga posas sa gitna ng lahat ng mga tapon ng Jerusalem at ng Juda, na dinadala sa pagkatapon sa Babilonya. </div>
  <div id="chapter40_verse2">
    <b>
      <sup>2 </sup>
    </b>At kinuha si Jeremias ng pinuno ng tagapagbantay at sinabi sa kaniya: “Si Jehova na iyong Diyos ang nagsalita ng kapahamakang ito laban sa dakong ito, </div>
  <div id="chapter40_verse3">
    <b>
      <sup>3 </sup>
    </b>upang pangyarihin ni Jehova na iyon ay magkatotoo at magawa ang gaya ng kaniyang sinalita, sapagkat kayo ay nagkasala laban kay Jehova at hindi sumunod sa kaniyang tinig. At ang bagay na ito ay nangyari sa inyo. </div>
  <div id="chapter40_verse4">
    <b>
      <sup>4 </sup>
    </b>At ngayon, narito! pinawalan kita ngayon mula sa mga posas na nasa iyong mga kamay. Kung mabuti sa iyong paningin ang sumama sa akin sa Babilonya, halika, at iingatan kong nakatuon sa iyo ang aking mata. Ngunit kung masama sa iyong paningin ang sumama sa akin sa Babilonya, tumanggi ka. Tingnan mo! Ang buong lupain ay nasa harap mo. Saanman mabuti at tama sa iyong paningin na pumaroon, pumaroon ka.”</div>
  <div id="chapter40_verse5">
    <b>
      <sup>5 </sup>
    </b>At hindi pa sana siya babalik, nang sabihin ni Nebuzaradan: “Bumalik ka kay Gedalias na anak ni Ahikam na anak ni Sapan, na inatasan ng hari ng Babilonya sa mga lunsod ng Juda, at manahanan kang kasama niya sa gitna ng bayan; o saanman tama sa iyong paningin na pumaroon, pumaroon ka.”</div>
  <div id="chapter40_verse6">
    <b>
      <sup>6 </sup>
    </b>Sa gayon ay pumaroon si Jeremias kay Gedalias na anak ni Ahikam sa Mizpah at nanahanang kasama nito sa gitna ng mga tao na naiwan sa lupain.</div>
  <div id="chapter40_verse7">
    <b>
      <sup>7 </sup>
    </b>Sa kalaunan ay narinig ng lahat ng mga pinuno ng mga hukbong militar na nasa parang, nila at ng kanilang mga lalaki, na inatasan ng hari ng Babilonya si Gedalias na anak ni Ahikam sa lupain at na inatasan siya nito sa mga lalaki at sa mga babae at sa maliliit na bata at sa ilan sa mga taong maralita sa lupain, na hindi dinala sa pagkatapon sa Babilonya. </div>
  <div id="chapter40_verse8">
    <b>
      <sup>8 </sup>
    </b>Kaya pumaroon sila kay Gedalias sa Mizpa, si Ismael na anak ni Netanias at si Johanan at si Jonatan, na mga anak ni Karea, at si Seraias na anak ni Tanhumet at ang mga anak ni Epai na Netopatita at si Jezanias na anak ng Maacateo, sila at ang kanilang mga lalaki. </div>
  <div id="chapter40_verse9">
    <b>
      <sup>9 </sup>
    </b>At si Gedalias na anak ni Ahikam na anak ni Sapan ay sumumpa sa kanila at sa kanilang mga lalaki, na sinasabi: “Huwag kayong matakot na maglingkod sa mga Caldeo. Patuloy kayong manahanan sa lupain at maglingkod kayo sa hari ng Babilonya, at mapapabuti kayo. </div>
  <div id="chapter40_verse10">
    <b>
      <sup>10 </sup>
    </b>At kung tungkol sa akin, narito, mananahanan ako sa Mizpa, upang tumayo sa harap ng mga Caldeo na paririto sa atin. At kayo naman, magtipon kayo ng alak at mga bungang pantag-araw at langis at ilagay ninyo sa inyong mga sisidlan at manahanan kayo sa inyong mga lunsod na nasakop ninyo.”</div>
  <div id="chapter40_verse11">
    <b>
      <sup>11 </sup>
    </b>At ang lahat ng mga Judio na nasa Moab at nasa gitna ng mga anak ni Ammon at nasa Edom at yaong mga nasa lahat ng iba pang lupain, narinig din nila na ang hari ng Babilonya ay nagbigay ng nalabi sa Juda at na inatasan niya sa kanila si Gedalias na anak ni Ahikam na anak ni Sapan. </div>
  <div id="chapter40_verse12">
    <b>
      <sup>12 </sup>
    </b>At ang lahat ng mga Judio ay nagsimulang bumalik mula sa lahat ng dako kung saan sila nanabog, at patuloy silang nagsiparoon sa lupain ng Juda kay Gedalias sa Mizpa. At nagtipon sila ng alak at mga bungang pantag-araw na pagkarami-rami.</div>
  <div id="chapter40_verse13">
    <b>
      <sup>13 </sup>
    </b>Kung tungkol kay Johanan na anak ni Karea at sa lahat ng mga pinuno ng mga hukbong militar na nasa parang, pumaroon sila kay Gedalias sa Mizpa. </div>
  <div id="chapter40_verse14">
    <b>
      <sup>14 </sup>
    </b>At sinabi nila sa kaniya: “Hindi mo ba alam na isinugo ni Baalis, na hari ng mga anak ni Ammon, si Ismael na anak ni Netanias upang saktan ka hanggang sa kaluluwa?” Ngunit si Gedalias na anak ni Ahikam ay hindi naniwala sa kanila.</div>
  <div id="chapter40_verse15">
    <b>
      <sup>15 </sup>
    </b>At sinabi ni Johanan na anak ni Karea kay Gedalias, sa isang kubling dako sa Mizpa: “Nais kong pumaroon ngayon at pabagsakin si Ismael na anak ni Netanias, yamang walang sinumang makaaalam. Bakit ka nga niya sasaktan hanggang sa kaluluwa, at bakit mangangalat ang lahat niyaong sa Juda na natitipon sa iyo at malilipol ang nalabi ng Juda?” </div>
  <div id="chapter40_verse16">
    <b>
      <sup>16 </sup>
    </b>Ngunit sinabi ni Gedalias na anak ni Ahikam kay Johanan na anak ni Karea: “Huwag mong gawin ang bagay na ito, sapagkat isang kabulaanan ang sinasalita mo may kinalaman kay Ismael.”</div>
</div>