<div><div id="chapter52_verse1"><span class="w_ch"><b>52 </b></span>Si Zedekias ay dalawampu’t isang taóng gulang nang magsimula siyang maghari, at labing-isang taon siyang naghari sa Jerusalem. At ang pangalan ng kaniyang ina ay Hamutal na anak ni Jeremias ng Libna. </div><div id="chapter52_verse2"><b><sup>2 </sup></b>At patuloy siyang gumawa ng masama sa paningin ni Jehova, ayon sa lahat ng ginawa ni Jehoiakim. </div><div id="chapter52_verse3"><b><sup>3 </sup></b>Sapagkat dahil sa galit ni Jehova kung kaya iyon nangyari sa Jerusalem at Juda, hanggang sa mapalayas niya sila mula sa harap ng kaniyang mukha. At si Zedekias ay naghimagsik laban sa hari ng Babilonya. </div><div id="chapter52_verse4"><b><sup>4 </sup></b>Nang dakong huli ay nangyari nga nang ikasiyam na taon ng kaniyang paghahari, nang ikasampung buwan, noong ikasampung araw ng buwan, si Nabucodorosor na hari ng Babilonya ay dumating, siya at ang kaniyang buong hukbong militar, laban sa Jerusalem, at sila ay nagsimulang magkampo laban sa kaniya at magtayo laban sa kaniya <div id="page1248"></div>ng pader na pangubkob sa buong palibot. </div><div id="chapter52_verse5"><b><sup>5 </sup></b>Sa gayon ay nakubkob ang lunsod hanggang sa ikalabing-isang taon ni Haring Zedekias.</div><div id="chapter52_verse6"><b><sup>6 </sup></b>Nang ikaapat na buwan, noong ikasiyam na araw ng buwan, ang taggutom sa lunsod ay naging matindi at wala nang tinapay para sa bayan ng lupain. </div><div id="chapter52_verse7"><b><sup>7 </sup></b>Sa kalaunan ay napasok ang lunsod; at kung tungkol sa lahat ng mga lalaking mandirigma, sila ay nagsimulang tumakas at lumabas mula sa lunsod nang kinagabihan sa daan ng pintuang-daan sa pagitan ng doblihang pader na nasa tabi ng hardin ng hari, habang ang mga Caldeo ay nasa buong palibot laban sa lunsod; at patuloy silang yumaon sa daan ng Araba. </div><div id="chapter52_verse8"><b><sup>8 </sup></b>At hinabol ng isang hukbong militar ng mga Caldeo ang hari, at naabutan nila si Zedekias sa mga disyertong kapatagan ng Jerico; at ang kaniyang buong hukbong militar ay nangalat mula sa kaniyang tabi. </div><div id="chapter52_verse9"><b><sup>9 </sup></b>Nang magkagayon ay dinakip nila ang hari at dinala siya sa hari ng Babilonya sa Ribla sa lupain ng Hamat, upang makapaglapat ito sa kaniya ng mga hudisyal na pasiya. </div><div id="chapter52_verse10"><b><sup>10 </sup></b>At pinatay ng hari ng Babilonya ang mga anak ni Zedekias sa kaniyang paningin, at gayundin ang lahat ng mga prinsipe ng Juda ay pinatay niya sa Ribla. </div><div id="chapter52_verse11"><b><sup>11 </sup></b>At ang mga mata ni Zedekias ay binulag niya, pagkatapos ay iginapos siya ng hari ng Babilonya ng mga pangaw na tanso at dinala siya sa Babilonya at inilagay siya sa bahay-kulungan hanggang sa araw ng kaniyang kamatayan.</div><div id="chapter52_verse12"><b><sup>12 </sup></b>At nang ikalimang buwan, noong ikasampung araw ng buwan, samakatuwid nga, noong ikalabinsiyam na taon ni Haring Nabucodorosor, na hari ng Babilonya, si Nebuzaradan na pinuno ng tagapagbantay, na nakatayo sa harap ng hari ng Babilonya, ay dumating sa Jerusalem. </div><div id="chapter52_verse13"><b><sup>13 </sup></b>At sinunog niya ang bahay ni Jehova at ang bahay ng hari at ang lahat ng mga bahay sa Jerusalem; at ang bawat malaking bahay ay sinunog niya sa apoy. </div><div id="chapter52_verse14"><b><sup>14 </sup></b>At ang lahat ng pader ng Jerusalem, sa palibot, ay giniba ng lahat ng hukbong militar ng mga Caldeo na kasama ng pinuno ng tagapagbantay.</div><div id="chapter52_verse15"><b><sup>15 </sup></b>At ang ilan sa mga maralita sa bayan at ang iba pa sa bayan na naiwan sa lunsod at ang mga humiwalay na kumampi sa hari ng Babilonya at ang iba pa sa mga dalubhasang manggagawa ay dinala ni Nebuzaradan na pinuno ng tagapagbantay sa pagkatapon. </div><div id="chapter52_verse16"><b><sup>16 </sup></b>At ang ilan sa mga maralita sa lupain ay hinayaan ni Nebuzaradan na pinuno ng tagapagbantay na maiwan bilang mga tagapag-alaga ng ubasan at bilang mga sapilitang trabahador.</div><div id="chapter52_verse17"><b><sup>17 </sup></b>At ang mga tansong haligi na bahagi ng bahay ni Jehova at ang mga karwahe at ang dagat na tanso na nasa bahay ni Jehova ay pinagputul-putol ng mga Caldeo at dinala nila sa Babilonya ang lahat ng tanso ng mga iyon. </div><div id="chapter52_verse18"><b><sup>18 </sup></b>At ang mga lata at ang mga pala at ang mga pamatay ng apoy at ang mga mangkok at ang mga kopa at ang lahat ng tansong kagamitan na ginagamit nila noon sa paglilingkod ay kinuha nila. </div><div id="chapter52_verse19"><b><sup>19 </sup></b>At ang mga kawa at ang mga lalagyan ng apoy at ang mga mangkok at ang mga lata at ang mga kandelero at ang mga kopa at ang mga mangkok na yari sa tunay na ginto, at yaong mga yari sa tunay na pilak, ay kinuha ng pinuno ng tagapagbantay. <div id="page1249"></div></div><div id="chapter52_verse20"><b><sup>20 </sup></b>At ang dalawang haligi, ang isang dagat, at ang labindalawang torong tanso na nasa ilalim ng dagat, ang mga karwahe, na ginawa ni Haring Solomon para sa bahay ni Jehova. Hindi na inalam ang bigat ng tanso ng mga ito—lahat ng mga kagamitang ito.</div><div id="chapter52_verse21"><b><sup>21 </sup></b>At kung tungkol sa mga haligi, labingwalong siko ang taas ng bawat haligi, at isang sinulid na labindalawang siko ang maipalilibot dito; at ang kapal nito ay apat na sinlapad-ng-daliri, at ito ay hungkag. </div><div id="chapter52_verse22"><b><sup>22 </sup></b>At ang kapital na nasa ibabaw nito ay yari sa tanso, at ang taas niyaong isang kapital ay limang siko; at kung tungkol sa kayariang tila lambat at sa mga granada na nasa kapital, sa buong palibot, ang kabuuan ay yari sa tanso; at ang ikalawang haligi ay mayroon ding gaya ng mga ito, gayundin ang mga granada. </div><div id="chapter52_verse23"><b><sup>23 </sup></b>At may siyamnapu’t anim na granada, sa mga tagiliran, at ang lahat ng mga granada na nasa kayariang tila lambat sa palibot ay isang daan.</div><div id="chapter52_verse24"><b><sup>24 </sup></b>Karagdagan pa, kinuha ng pinuno ng tagapagbantay si Seraias na punong saserdote at si Zefanias na ikalawang saserdote at ang tatlong bantay-pinto, </div><div id="chapter52_verse25"><b><sup>25 </sup></b>at mula sa lunsod ay kumuha siya ng isang opisyal ng korte na siyang komisyonado sa mga lalaking mandirigma, at ng pitong lalaki mula sa mga nakalalapit sa hari, na mga nasumpungan sa lunsod, at ang kalihim ng pinuno ng hukbo, na siyang nagpipisan sa bayan ng lupain, at ng animnapung lalaki sa bayan ng lupain, na mga nasumpungan sa gitna ng lunsod. </div><div id="chapter52_verse26"><b><sup>26 </sup></b>Kaya ang mga ito ay kinuha ni Nebuzaradan na pinuno ng tagapagbantay at dinala sila sa hari ng Babilonya sa Ribla. </div><div id="chapter52_verse27"><b><sup>27 </sup></b>At ang mga ito ay pinabagsak ng hari ng Babilonya at pinatay sila sa Ribla sa lupain ng Hamat. Sa gayon ay yumaon ang Juda sa pagkatapon mula sa lupa nito.</div><div id="chapter52_verse28"><b><sup>28 </sup></b>Ito ang mga tao na dinala ni Nabucodorosor sa pagkatapon: nang ikapitong taon, tatlong libo at dalawampu’t tatlong Judio.</div><div id="chapter52_verse29"><b><sup>29 </sup></b>Nang ikalabingwalong taon ni Nabucodorosor, mula sa Jerusalem ay nanggaling ang walong daan at tatlumpu’t dalawang kaluluwa.</div><div id="chapter52_verse30"><b><sup>30 </sup></b>Nang ikadalawampu’t tatlong taon ni Nabucodorosor, si Nebuzaradan na pinuno ng tagapagbantay ay nagdala ng mga Judio sa pagkatapon, pitong daan at apatnapu’t limang kaluluwa.</div><div id="chapter52_verse31"><b><sup>31 </sup></b>Nang maglaon ay nangyari nang ikatatlumpu’t pitong taon ng pagkatapon ni Jehoiakin na hari ng Juda, nang ikalabindalawang buwan, noong ikadalawampu’t limang araw ng buwan, itinaas ni Evil-merodac na hari ng Babilonya, nang taon ng kaniyang pagiging hari, ang ulo ni Jehoiakin na hari ng Juda at inilabas ito mula sa bahay-bilangguan. </div><div id="chapter52_verse32"><b><sup>32 </sup></b>At nagsimula siyang magsalita sa kaniya ng mabubuting bagay at inilagay niya ang trono nito nang mas mataas kaysa sa mga trono ng ibang mga hari na kasama nito sa Babilonya. </div><div id="chapter52_verse33"><b><sup>33 </sup></b>At hinubad nito ang kaniyang mga kasuutang pambilangguan, at palagian itong kumain ng tinapay sa harap niya sa lahat ng mga araw ng kaniyang buhay. </div><div id="chapter52_verse34"><b><sup>34 </sup></b>At kung tungkol sa kaniyang panustos, may palagiang panustos na ibinibigay sa kaniya mula sa hari ng Babilonya, araw-araw gaya ng nararapat, hanggang sa araw ng kaniyang kamatayan, sa lahat ng mga araw ng kaniyang buhay.</div></div>