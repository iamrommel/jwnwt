<div><div id="chapter24_verse1"><span class="w_ch"><b>24 </b></span>At kay Moises ay sinabi niya: “Umahon ka kay Jehova, ikaw at si Aaron, si Nadab at si Abihu at ang pitumpu sa matatandang lalaki ng Israel, at yumukod kayo mula sa malayo. </div><div id="chapter24_verse2"><b><sup>2 </sup></b>At si Moises lamang ang lalapit kay Jehova; ngunit sila ay hindi lalapit, at ang bayan ay hindi aahong kasama niya.”</div><div id="chapter24_verse3"><b><sup>3 </sup></b>Pagkatapos ay pumaroon si Moises at isinaysay sa bayan ang lahat ng mga salita ni Jehova at ang lahat ng mga hudisyal na pasiya, at ang buong bayan ay sumagot sa iisang tinig at nagsabi: “Ang lahat ng mga salita na sinalita ni Jehova ay handa naming gawin.” </div><div id="chapter24_verse4"><b><sup>4 </sup></b>Sa gayon ay isinulat ni Moises ang lahat ng mga salita ni Jehova. At maaga siyang bumangon sa kinaumagahan at nagtayo sa paanan ng bundok ng isang altar at ng labindalawang haligi na katumbas ng labindalawang tribo ng Israel. </div><div id="chapter24_verse5"><b><sup>5 </sup></b>Pagkatapos nito ay nagsugo siya ng mga kabataang lalaki mula sa mga anak ni Israel at naghandog sila ng mga handog na sinusunog at naghain ng mga toro bilang mga hain, bilang mga haing pansalu-salo para kay Jehova. </div><div id="chapter24_verse6"><b><sup>6 </sup></b>Nang magkagayon ay kinuha ni Moises ang kalahati ng dugo at inilagay iyon sa mga mangkok, at ang kalahati ng dugo ay iwinisik niya sa ibabaw ng altar. </div><div id="chapter24_verse7"><b><sup>7 </sup></b>Nang dakong huli ay kinuha niya ang aklat ng tipan at binasa iyon sa pandinig ng bayan. Pagkatapos ay sinabi nila: “Ang lahat ng sinalita ni Jehova ay handa naming gawin at maging masunurin.” </div><div id="chapter24_verse8"><b><sup>8 </sup></b>Kaya kinuha ni Moises ang dugo at iwinisik iyon sa bayan at sinabi: “Narito ang dugo ng tipan na ipinakipagtipan ni Jehova sa inyo may kinalaman sa lahat ng mga salitang ito.”</div><div id="chapter24_verse9"><b><sup>9 </sup></b>At si Moises at si Aaron, si Nadab at si Abihu at ang pitumpu sa matatandang lalaki ng Israel ay umahon, </div><div id="chapter24_verse10"><b><sup>10 </sup></b>at nakita nila ang Diyos ng Israel. At sa ilalim ng kaniyang mga paa ay may animo’y tulad ng latag na yari sa mga batong safiro at tulad ng mismong langit sa kadalisayan. </div><div id="chapter24_verse11"><b><sup>11 </sup></b>At hindi niya iniunat ang kaniyang kamay laban sa mga kilaláng tao ng mga anak ni Israel, ngunit nagkaroon sila ng pangitain ng tunay na Diyos at kumain at uminom.</div><div id="chapter24_verse12"><b><sup>12 </sup></b>Sinabi ngayon ni Jehova kay Moises: “Umahon ka sa akin sa bundok at manatili ka roon, sapagkat nais kong ibigay sa iyo ang mga tapyas na bato at ang kautusan at ang utos na aking isusulat upang maituro sa kanila.” </div><div id="chapter24_verse13"><b><sup>13 </sup></b>Kaya tumindig si Moises at si Josue na kaniyang lingkod at umahon si Moises sa bundok ng tunay na Diyos. </div><div id="chapter24_verse14"><b><sup>14 </sup></b>Ngunit sa matatandang lalaki ay sinabi niya: “Maghintay kayo sa amin sa dakong ito hanggang sa makabalik kami sa inyo. At, narito! si Aaron at si Hur ay kasama ninyo. Sinumang may usapin sa batas, lumapit siya sa kanila.” </div><div id="chapter24_verse15"><b><sup>15 </sup></b>Sa gayon ay umahon si Moises sa bundok habang natatakpan ng ulap ang bundok.</div><div id="chapter24_verse16"><b><sup>16 </sup></b>At ang kaluwalhatian ni Jehova ay patuloy na tumahan sa ibabaw ng Bundok Sinai, at patuloy itong tinakpan ng ulap sa loob ng anim na araw. Sa kalaunan noong ikapitong araw ay tumawag siya kay Moises mula sa gitna ng ulap. </div><div id="chapter24_verse17"><b><sup>17 </sup></b>At sa paningin ng mga anak ni Israel ang anyo ng kaluwalhatian ni Jehova ay tulad ng lumalamong apoy sa taluktok ng bundok. </div><div id="chapter24_verse18"><b><sup>18 </sup></b>Nang magkagayon ay pumasok si Moises sa gitna ng ulap at umahon sa bundok. At si Moises ay nanatili sa bundok nang apatnapung araw at apatnapung gabi.</div></div>