<div>
  <div id="chapter25_verse1">
    <span class="w_ch">
      <b>25 </b>
    </span>Karagdagan pa, si Abraham ay muling kumuha ng asawa, at ang pangalan nito ay Ketura. </div>
  <div id="chapter25_verse2">
    <b>
      <sup>2 </sup>
    </b>Sa kalaunan ay ipinanganak nito sa kaniya sina Zimran at Joksan at Medan at Midian at Isbak at Shuah.</div>
  <div id="chapter25_verse3">
    <b>
      <sup>3 </sup>
    </b>At naging anak ni Joksan sina Sheba at Dedan.</div>
  <div id="chapter25_verse4">
    <b>
      <sup>4 </sup>
    </b>At ang mga anak ni Midian ay sina Epa at Eper at Hanok at Abida at Eldaa.</div>
  <div id="chapter25_verse5">
    <b>
      <sup>5 </sup>
    </b>Nang maglaon ay ibinigay ni Abraham kay Isaac ang lahat ng kaniyang tinatangkilik, </div>
  <div id="chapter25_verse6">
    <b>
      <sup>6 </sup>
    </b>ngunit sa mga anak ng mga naging babae ni Abraham ay nagbigay si Abraham ng mga kaloob. Pagkatapos ay inilayo niya sila mula kay Isaac na kaniyang anak, habang siya ay buháy pa, sa gawing silangan, patungo sa lupain ng Silangan. </div>
  <div id="chapter25_verse7">
    <b>
      <sup>7 </sup>
    </b>At ito ang mga araw ng mga taon ng buhay ni Abraham na kaniyang ikinabuhay, isang daan at pitumpu’t limang taon. </div>
  <div id="chapter25_verse8">
    <b>
      <sup>8 </sup>
    </b>Pagkatapos ay pumanaw si Abraham at namatay sa lubos na katandaan, matanda na at nasisiyahan, at napisan sa kaniyang bayan. </div>
  <div id="chapter25_verse9">
    <b>
      <sup>9 </sup>
    </b>Kaya inilibing siya ni Isaac at ni Ismael na kaniyang mga anak sa yungib ng Macpela sa parang ni Epron na anak ni Zohar na Hiteo na nasa tapat ng Mamre, </div>
  <div id="chapter25_verse10">
    <b>
      <sup>10 </sup>
    </b>ang parang na binili ni Abraham mula sa mga anak ni Het. Doon inilibing si Abraham, at gayundin si Sara na kaniyang asawa. </div>
  <div id="chapter25_verse11">
    <b>
      <sup>11 </sup>
    </b>At nangyari, pagkamatay ni Abraham ay patuloy na pinagpala ng Diyos si Isaac na kaniyang anak, at si Isaac ay nananahanang malapit sa Beer-lahai-roi.</div>
  <div id="chapter25_verse12">
    <b>
      <sup>12 </sup>
    </b>At ito ang kasaysayan ni Ismael na anak ni Abraham na ipinanganak ni Hagar na Ehipsiyo na alilang babae ni Sara kay Abraham.</div>
  <div id="chapter25_verse13">
    <b>
      <sup>13 </sup>
    </b>At ito ang mga pangalan ng mga anak ni Ismael, ayon sa kanilang mga pangalan, ayon sa kanilang mga pamilyang pinagmulan: ang panganay ni Ismael na si Nebaiot at si Kedar at si Adbeel at si Mibsam </div>
  <div id="chapter25_verse14">
    <b>
      <sup>14 </sup>
    </b>at si Misma at si Duma at si Masa, </div>
  <div id="chapter25_verse15">
    <b>
      <sup>15 </sup>
    </b>si Hadad at si Tema, si Jetur, si Napis at si Kedema. </div>
  <div id="chapter25_verse16">
    <b>
      <sup>16 </sup>
    </b>Ito ang mga anak ni Ismael, at ito ang kanilang mga pangalan ayon sa kanilang mga looban at ayon sa kanilang mga kampong may pader: labindalawang pinuno ayon sa kanilang mga lipi. </div>
  <div id="chapter25_verse17">
    <b>
      <sup>17 </sup>
    </b>At ito ang mga taon ng buhay ni Ismael, isang daan at tatlumpu’t pitong taon. Pagkatapos ay pumanaw siya at namatay at napisan sa kaniyang bayan. </div>
  <div id="chapter25_verse18">
    <b>
      <sup>18 </sup>
    </b>At nagtabernakulo sila mula sa Havila malapit sa Sur, na nasa tapat ng Ehipto, hanggang sa Asirya. Namayan siya sa harap ng lahat ng kaniyang mga kapatid.</div>
  <div id="chapter25_verse19">
    <b>
      <sup>19 </sup>
    </b>At ito ang kasaysayan ni Isaac na anak ni Abraham.</div>
  <div id="chapter25_verse20">
    <b>
      <sup>20 </sup>
    </b>At si Isaac ay apatnapung taóng gulang nang kunin niya bilang asawa si Rebeka na anak ni Betuel na Siryano ng Padan-aram, na kapatid ni Laban na Siryano. </div>
  <div id="chapter25_verse21">
    <b>
      <sup>21 </sup>
    </b>At si Isaac ay patuloy na namanhik kay Jehova lalo na dahil sa kaniyang asawa, sapagkat ito ay baog; kaya hinayaan ni Jehova na siya ay mapamanhikan alang-alang sa kaniya, at si Rebeka na kaniyang asawa ay nagdalang-tao. </div>
  <div id="chapter25_verse22">
    <b>
      <sup>22 </sup>
    </b>At ang mga anak sa loob niya ay nagsimulang magbuno, anupat sinabi niya: “Kung ganito nga, bakit pa ako nabubuhay?” Sa gayon ay yumaon siya upang sumangguni kay Jehova. </div>
  <div id="chapter25_verse23">
    <b>
      <sup>23 </sup>
    </b>At sinabi ni Jehova sa kaniya: “Dalawang bansa ang nasa iyong tiyan, at dalawang liping pambansa ang mahihiwalay mula sa iyong mga panloob na bahagi; at ang isang liping pambansa ay magiging mas malakas kaysa sa isang liping pambansa, at ang nakatatanda ay maglilingkod sa nakababata.”</div>
  <div id="chapter25_verse24">
    <b>
      <sup>24 </sup>
    </b>Nang maglaon ay nalubos na ang kaniyang mga araw upang magsilang, at, narito! <div id="page44"></div>kambal ang nasa kaniyang tiyan. </div>
  <div id="chapter25_verse25">
    <b>
      <sup>25 </sup>
    </b>At ang una ay lumabas na mapula ang buong katawan tulad ng opisyal na kasuutang balahibo; kaya tinawag nilang Esau ang pangalan nito. </div>
  <div id="chapter25_verse26">
    <b>
      <sup>26 </sup>
    </b>At pagkatapos ay lumabas ang kaniyang kapatid at ang kamay nito ay nakahawak sa sakong ni Esau; kaya tinawag niyang Jacob ang pangalan nito. At si Isaac ay animnapung taóng gulang nang isilang sila ni Rebeka.</div>
  <div id="chapter25_verse27">
    <b>
      <sup>27 </sup>
    </b>At lumaki ang mga bata, at si Esau ay naging lalaking marunong mangaso, isang lalaki sa parang, ngunit si Jacob ay isang lalaking walang kapintasan, na tumatahan sa mga tolda. </div>
  <div id="chapter25_verse28">
    <b>
      <sup>28 </sup>
    </b>At mahal ni Isaac si Esau, sapagkat nangangahulugan ng pinangasong pagkain sa kaniyang bibig, samantalang mahal ni Rebeka si Jacob. </div>
  <div id="chapter25_verse29">
    <b>
      <sup>29 </sup>
    </b>Minsan ay nagpapakulo si Jacob ng nilaga, nang si Esau ay dumating mula sa parang at siya ay pagod. </div>
  <div id="chapter25_verse30">
    <b>
      <sup>30 </sup>
    </b>Kaya sinabi ni Esau kay Jacob: “Dalian mo, pakisuyo, bigyan mo ako ng isang subo ng mapula—ng mapulang iyan, sapagkat ako ay pagod!” Iyan ang dahilan kung bakit tinawag na Edom ang kaniyang pangalan. </div>
  <div id="chapter25_verse31">
    <b>
      <sup>31 </sup>
    </b>Dito ay sinabi ni Jacob: “Ipagbili mo muna sa akin ang iyong karapatan sa pagkapanganay!” </div>
  <div id="chapter25_verse32">
    <b>
      <sup>32 </sup>
    </b>At nagpatuloy si Esau: “Narito, ako ay talagang mamamatay na, at ano ang pakinabang sa akin ng pagkapanganay?” </div>
  <div id="chapter25_verse33">
    <b>
      <sup>33 </sup>
    </b>At isinusog ni Jacob: “Sumumpa ka muna sa akin!” At sumumpa siya sa kaniya at ipinagbili kay Jacob ang kaniyang karapatan sa pagkapanganay. </div>
  <div id="chapter25_verse34">
    <b>
      <sup>34 </sup>
    </b>At binigyan ni Jacob si Esau ng tinapay at nilagang lentehas, at siya ay kumain at uminom. Pagkatapos ay tumindig siya at yumaon. Sa gayon ay hinamak ni Esau ang pagkapanganay.</div>
</div>