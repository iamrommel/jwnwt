<div><div id="chapter16_verse1"><span class="w_ch"><b>16 </b></span>At si Kora na anak ni Izhar, na anak ni Kohat, na anak ni Levi, ay tumayo, kasama ni Datan at ni Abiram na mga anak ni Eliab, at ni On na anak ni Peleth, na mga anak ni Ruben. </div><div id="chapter16_verse2"><b><sup>2 </sup></b>At tumindig sila sa harap ni Moises, sila at ang dalawang daan at limampung lalaki sa mga anak ni Israel, mga pinuno ng kapulungan, mga tinawag sa kapisanan, mga lalaking bantog. </div><div id="chapter16_verse3"><b><sup>3 </sup></b>Kaya nagtipun-tipon sila laban kay Moises at kay Aaron at sinabi sa kanila: “Tama na kayo, sapagkat ang buong kapulungan ay banal na lahat at si Jehova ay nasa gitna nila. Bakit nga kayo magmamataas sa kongregasyon ni Jehova?”</div><div id="chapter16_verse4"><b><sup>4 </sup></b>Nang marinig iyon ni Moises ay kaagad niyang isinubsob ang kaniyang mukha. </div><div id="chapter16_verse5"><b><sup>5 </sup></b>Pagkatapos ay nagsalita siya kay Kora at sa kaniyang buong kapulungan, na sinasabi: “Sa kinaumagahan ay ipakikilala ni Jehova kung sino ang sa kaniya at kung sino ang banal at kung sino ang makalalapit sa kaniya, at ang sinumang pipiliin niya ay lalapit sa kaniya. </div><div id="chapter16_verse6"><b><sup>6 </sup></b>Gawin ninyo ito: Kumuha kayo ng inyong mga lalagyan ng apoy, si Kora at ang kaniyang buong kapulungan, </div><div id="chapter16_verse7"><b><sup>7 </sup></b>at lagyan ninyo ng apoy ang mga iyon at lagyan ninyo ng insenso ang mga iyon sa harap ni Jehova bukas, at mangyayari nga na ang taong pipiliin ni Jehova, siya ang banal. Tama na kayo, kayong mga anak ni Levi!”</div><div id="chapter16_verse8"><b><sup>8 </sup></b>At sinabi pa ni Moises kay Kora: “Makinig kayo, pakisuyo, kayong mga anak ni Levi. </div><div id="chapter16_verse9"><b><sup>9 </sup></b>Napakaliit na bagay ba para sa inyo na ibinukod kayo ng Diyos ng Israel mula sa kapulungan ng Israel upang iharap niya kayo sa kaniyang sarili upang magsagawa ng paglilingkod sa tabernakulo ni Jehova at upang tumayo sa harap ng kapulungan upang maglingkod sa kanila, </div><div id="chapter16_verse10"><b><sup>10 </sup></b>at na kaniyang inilapit ka at ang lahat ng iyong mga kapatid na mga anak ni Levi na kasama mo? Kaya tatangkain din ba ninyong kunin ang pagkasaserdote? </div><div id="chapter16_verse11"><b><sup>11 </sup></b>Sa dahilang iyan ikaw at ang iyong buong kapulungan na nagkakatipon ay laban kay Jehova. Kung tungkol kay Aaron, ano ba siya upang magbulung-bulungan kayo laban sa kaniya?”</div><div id="chapter16_verse12"><b><sup>12 </sup></b>Nang maglaon ay nagsugo si Moises upang tawagin si Datan at si Abiram na mga anak ni Eliab, ngunit sinabi nila: “Hindi kami aahon! </div><div id="chapter16_verse13"><b><sup>13 </sup></b>Napakaliit na bagay ba na iniahon mo kami mula sa isang lupaing inaagusan ng gatas at pulot-pukyutan upang patayin kami sa ilang, anupat tinatangka mo pa man ding mag-astang prinsipe sa amin nang sukdulan? </div><div id="chapter16_verse14"><b><sup>14 </sup></b>Ang totoo, hindi mo kami dinala sa anumang lupaing inaagusan ng gatas at pulot-pukyutan, <div id="page247"></div>upang mabigyan mo kami ng isang mana na bukid at ubasan. Ang mga mata ba ng mga taong iyon ang ibig mong dukitin? Hindi kami aahon!”</div><div id="chapter16_verse15"><b><sup>15 </sup></b>Dahil dito ay lubhang nagalit si Moises at sinabi kay Jehova: “Huwag mong ibaling ang iyong pansin sa kanilang handog na mga butil. Wala akong kinuhang isa mang lalaking asno mula sa kanila, ni pininsala ko man ang isa sa kanila.”</div><div id="chapter16_verse16"><b><sup>16 </sup></b>Nang magkagayon ay sinabi ni Moises kay Kora: “Ikaw at ang iyong buong kapulungan, pumaroon kayo sa harap ni Jehova, ikaw at sila at si Aaron, bukas. </div><div id="chapter16_verse17"><b><sup>17 </sup></b>At kunin ng bawat isa ang kaniyang lalagyan ng apoy, at lagyan ninyo ng insenso ang mga iyon at dalhin ng bawat isa ang kaniyang lalagyan ng apoy sa harap ni Jehova, dalawang daan at limampung lalagyan ng apoy, at ikaw at si Aaron ay may kani-kaniyang lalagyan ng apoy.” </div><div id="chapter16_verse18"><b><sup>18 </sup></b>Kaya kinuha ng bawat isa sa kanila ang kaniyang lalagyan ng apoy at nilagyan ito ng apoy at nilagyan ito ng insenso at tumayo sila sa pasukan ng tolda ng kapisanan na kasama ni Moises at ni Aaron. </div><div id="chapter16_verse19"><b><sup>19 </sup></b>Nang matipon ni Kora ang buong kapulungan laban sa kanila sa pasukan ng tolda ng kapisanan, ang kaluwalhatian ni Jehova ay lumitaw sa buong kapulungan.</div><div id="chapter16_verse20"><b><sup>20 </sup></b>Nagsalita ngayon si Jehova kay Moises at kay Aaron, na sinasabi: </div><div id="chapter16_verse21"><b><sup>21 </sup></b>“Humiwalay kayo mula sa gitna ng kapulungang ito, upang malipol ko sila sa isang iglap.” </div><div id="chapter16_verse22"><b><sup>22 </sup></b>Dahil dito ay isinubsob nila ang kanilang mga mukha at sinabi: “O Diyos, ang Diyos ng mga espiritu ng bawat uri ng laman, isang tao lamang ba ang magkakasala at magagalit ka laban sa buong kapulungan?”</div><div id="chapter16_verse23"><b><sup>23 </sup></b>Nagsalita naman si Jehova kay Moises, na sinasabi: </div><div id="chapter16_verse24"><b><sup>24 </sup></b>“Salitain mo sa kapulungan, na sinasabi, ‘Lumayo kayo mula sa palibot ng mga tabernakulo ni Kora, ni Datan at ni Abiram!’”</div><div id="chapter16_verse25"><b><sup>25 </sup></b>Pagkatapos ay tumindig si Moises at pumaroon kay Datan at kay Abiram, at ang matatandang lalaki ng Israel ay pumaroong kasama niya. </div><div id="chapter16_verse26"><b><sup>26 </sup></b>At nagsalita siya sa kapulungan, na sinasabi: “Umalis kayo, pakisuyo, mula sa harap ng mga tolda ng mga balakyot na taong ito at huwag kayong humipo ng anumang bagay na pag-aari nila, upang hindi kayo malipol sa lahat ng kanilang kasalanan.” </div><div id="chapter16_verse27"><b><sup>27 </sup></b>Kaagad silang lumayo mula sa harap ng tabernakulo ni Kora, ni Datan at ni Abiram, mula sa bawat panig, at si Datan at si Abiram ay lumabas, at tumindig sa pasukan ng kanilang mga tolda, kasama ang kanilang mga asawa, at ang kanilang mga anak at ang kanilang maliliit na bata.</div><div id="chapter16_verse28"><b><sup>28 </sup></b>Nang magkagayon ay sinabi ni Moises: “Sa ganito ninyo makikilala na isinugo ako ni Jehova upang gawin ang lahat ng mga gawang ito, na hindi ito mula sa aking sariling puso: </div><div id="chapter16_verse29"><b><sup>29 </sup></b>Kung ang mga taong ito ay mamatay ayon sa kamatayan ng buong sangkatauhan at ang kaparusahan na ilalapat sa kanila ay ang kaparusahan sa buong sangkatauhan, kung gayon ay hindi si Jehova ang nagsugo sa akin. </div><div id="chapter16_verse30"><b><sup>30 </sup></b>Ngunit kung ito ay isang bagay na nilalang na lalalangin ni Jehova, at ibubuka ng lupa ang bibig nito at lalamunin sila at ang lahat ng bagay na pag-aari nila at bababa silang buháy sa Sheol, tiyak na makikilala nga ninyo na pinakitunguhan ng mga taong ito si Jehova nang walang galang.”</div><div id="chapter16_verse31"><b><sup>31 </sup></b>At nangyari nang matapos niyang salitain ang lahat ng mga salitang ito, ang lupa na nasa ilalim nila ay nagsimulang mabiyak. </div><div id="chapter16_verse32"><b><sup>32 </sup></b>At ibinuka ng lupa ang bibig nito at nilamon sila at ang kanilang mga sambahayan at ang lahat ng tao na nauukol kay Kora at ang lahat ng pag-aari. </div><div id="chapter16_verse33"><b><sup>33 </sup></b>Kaya sila at ang lahat ng sa kanila ay nababang buháy sa Sheol, at tinakpan sila ng lupa, anupat nalipol sila mula sa gitna ng kongregasyon. </div><div id="chapter16_verse34"><b><sup>34 </sup></b>At ang lahat ng mga Israelita na nasa palibot nila ay tumakas dahil sa kanilang hiyawan, sapagkat sinabi nila: “Natatakot kami na baka lamunin kami ng lupa!” </div><div id="chapter16_verse35"><b><sup>35 </sup></b>At lumabas ang apoy mula kay Jehova at tinupok ang dalawang daan at limampung lalaking naghahandog ng insenso.</div><div id="chapter16_verse36"><b><sup>36 </sup></b>At nagsalita si Jehova kay Moises, na sinasabi: </div><div id="chapter16_verse37"><b><sup>37 </sup></b>“Sabihin mo kay Eleazar na anak ni Aaron na saserdote na pulutin niya ang mga lalagyan ng apoy mula sa ningas, ‘At pangalatin mo ang apoy sa dako roon; sapagkat ang mga iyon ay banal, </div><div id="chapter16_verse38"><b><sup>38 </sup></b>ang mga lalagyan nga ng apoy ng mga taong ito na nagkasala laban sa kanilang sariling kaluluwa. At ang mga iyon ay gagawin nilang maninipis na laminang metal na pangkalupkop para sa altar, sapagkat inihandog nila ang mga iyon sa harap ni Jehova, anupat ang mga iyon ay naging banal; at ang mga iyon ay magsisilbing isang tanda sa mga anak ni Israel.’” </div><div id="chapter16_verse39"><b><sup>39 </sup></b>Sa gayon ay kinuha ni Eleazar na saserdote ang mga tansong lalagyan ng apoy, na inihandog niyaong mga nasunog, at pinukpok nila ang mga iyon upang maging kalupkop para sa altar, </div><div id="chapter16_verse40"><b><sup>40 </sup></b>bilang pinakaalaala para sa mga anak ni Israel, upang walang sinumang ibang tao na hindi mula sa supling ni Aaron ang lumapit upang magpausok ng insenso sa harap ni Jehova, at upang walang sinuman ang tumulad kay Kora at sa kaniyang kapulungan, gaya ng sinalita ni Jehova sa kaniya sa pamamagitan ni Moises.</div><div id="chapter16_verse41"><b><sup>41 </sup></b>At nang sumunod na araw ay agad na nagsimulang magbulung-bulungan ang buong kapulungan ng mga anak ni Israel laban kay Moises at kay Aaron, na sinasabi: “Kayo, pinatay ninyo ang bayan ni Jehova.” </div><div id="chapter16_verse42"><b><sup>42 </sup></b>At nangyari nang magtipun-tipon na ang kapulungan laban kay Moises at kay Aaron, sila nga ay bumaling patungo sa tolda ng kapisanan; at, narito! tinakpan iyon ng ulap, at ang kaluwalhatian ni Jehova ay nagsimulang lumitaw.</div><div id="chapter16_verse43"><b><sup>43 </sup></b>At si Moises at si Aaron ay pumaroon sa harap ng tolda ng kapisanan. </div><div id="chapter16_verse44"><b><sup>44 </sup></b>Pagkatapos ay nagsalita si Jehova kay Moises, na sinasabi: </div><div id="chapter16_verse45"><b><sup>45 </sup></b>“Lumayo kayo mula sa gitna ng kapulungang ito, upang malipol ko sila sa isang iglap.” Dahil dito ay isinubsob nila ang kanilang mga mukha. </div><div id="chapter16_verse46"><b><sup>46 </sup></b>Pagkatapos ay sinabi ni Moises kay Aaron: “Kunin mo ang lalagyan ng apoy at lagyan mo iyon ng apoy mula sa altar at lagyan mo ng insenso at pumaroon kang madali sa kapulungan at magbayad-sala ka para sa kanila, sapagkat lumabas na ang galit mula sa mukha ni Jehova. Nagsimula na ang salot!” </div><div id="chapter16_verse47"><b><sup>47 </sup></b>Kaagad na kinuha iyon ni Aaron, gaya ng sinalita ni Moises, at tumakbo siya sa gitna ng kongregasyon; at, narito! nagsimula na ang salot sa bayan. Kaya inilagay niya ang insenso at nagsimulang magbayad-sala para sa bayan. </div><div id="chapter16_verse48"><b><sup>48 </sup></b>At nanatili siyang nakatayo sa pagitan ng mga patay at ng mga buháy. Nang maglaon ay huminto ang salot. </div><div id="chapter16_verse49"><b><sup>49 </sup></b>At yaong mga namatay sa salot <div id="page249"></div>ay umabot ng labing-apat na libo pitong daan, bukod pa roon sa mga namatay dahil kay Kora. </div><div id="chapter16_verse50"><b><sup>50 </sup></b>Nang sa wakas ay bumalik na si Aaron kay Moises sa pasukan ng tolda ng kapisanan, ang salot ay huminto na.</div></div>