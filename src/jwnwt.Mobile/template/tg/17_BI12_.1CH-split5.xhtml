<div>
  <div id="chapter5_verse1">
    <span class="w_ch">
      <b>5 </b>
    </span>At ang mga anak ni Ruben na panganay ni Israel—sapagkat siya ang panganay; ngunit dahil sa paglapastangan niya sa higaan ng kaniyang ama, ang karapatan niya sa pagkapanganay ay ibinigay sa mga anak ni Jose na anak ni Israel, kung kaya hindi siya itatala sa talaangkanan para sa karapatan sa pagkapanganay. </div>
  <div id="chapter5_verse2">
    <b>
      <sup>2 </sup>
    </b>Sapagkat si Juda ay nakahihigit sa kaniyang mga kapatid, at ang magiging lider ay nagmula sa kaniya; ngunit ang karapatan sa pagkapanganay ay kay Jose— </div>
  <div id="chapter5_verse3">
    <b>
      <sup>3 </sup>
    </b>ang mga anak ni Ruben na panganay ni Israel ay sina Hanok at Palu, Hezron at Carmi. </div>
  <div id="chapter5_verse4">
    <b>
      <sup>4 </sup>
    </b>Ang mga anak ni Joel ay si Semaias na kaniyang anak, si Gog na kaniyang anak, si Simei na kaniyang anak, </div>
  <div id="chapter5_verse5">
    <b>
      <sup>5 </sup>
    </b>si Mikas na kaniyang anak, si Reaias na kaniyang anak, si Baal na kaniyang anak, </div>
  <div id="chapter5_verse6">
    <b>
      <sup>6 </sup>
    </b>si Beerah na kaniyang anak, na dinala ni Tilgat-pilneser na hari ng Asirya sa pagkatapon, yamang isa siyang pinuno ng mga Rubenita. </div>
  <div id="chapter5_verse7">
    <b>
      <sup>7 </sup>
    </b>At ang kaniyang mga kapatid ayon sa kanilang mga pamilya sa pagkakatala sa talaangkanan ayon sa kanilang mga inapo ay, bilang ulo, si Jeiel, at si Zacarias, </div>
  <div id="chapter5_verse8">
    <b>
      <sup>8 </sup>
    </b>at si Bela na anak ni Azaz na anak ni Sema na anak ni Joel—siya ay tumatahan sa Aroer at hanggang sa Nebo at Baal-meon. </div>
  <div id="chapter5_verse9">
    <b>
      <sup>9 </sup>
    </b>Maging sa gawing silangan ay nanahanan siya hanggang sa pasukan patungo sa ilang sa ilog ng Eufrates, sapagkat ang kanilang mga alagang hayop ay dumami sa lupain ng Gilead. </div>
  <div id="chapter5_verse10">
    <b>
      <sup>10 </sup>
    </b>At noong mga araw ni Saul ay nakipagdigma sila sa mga Hagrita, na nabuwal sa pamamagitan ng kanilang kamay; kung kaya sila nanahanan sa kanilang mga tolda sa buong lupain sa silangan ng Gilead.</div>
  <div id="chapter5_verse11">
    <b>
      <sup>11 </sup>
    </b>Kung tungkol sa mga anak ni Gad na nasa harap nila, nanahanan sila sa lupain ng Basan hanggang sa Saleca. </div>
  <div id="chapter5_verse12">
    <b>
      <sup>12 </sup>
    </b>Si Joel ang ulo, at si Sapam ang ikalawa, at sina Janai at Sapat sa Basan. </div>
  <div id="chapter5_verse13">
    <b>
      <sup>13 </sup>
    </b>At ang mga kapatid nila na kabilang sa sambahayan ng kanilang mga ninuno ay sina Miguel at Mesulam at Sheba at Jorai at Jacan at Zia at Eber, pito. </div>
  <div id="chapter5_verse14">
    <b>
      <sup>14 </sup>
    </b>Ito ang mga anak ni Abihail na anak ni Huri, na anak ni Jaroa, na anak ni Gilead, na anak ni Miguel, na anak ni Jesisai, na anak ni Jahdo, na anak ni Buz; </div>
  <div id="chapter5_verse15">
    <b>
      <sup>15 </sup>
    </b>si Ahi na anak ni Abdiel, na anak ni Guni, na ulo ng sambahayan ng kanilang mga ninuno. </div>
  <div id="chapter5_verse16">
    <b>
      <sup>16 </sup>
    </b>At patuloy silang nanahanan sa Gilead, sa Basan at sa mga sakop na bayan nito at sa lahat ng pastulan ng Saron hanggang sa kanilang mga dulo. </div>
  <div id="chapter5_verse17">
    <b>
      <sup>17 </sup>
    </b>Silang lahat ay itinala sa talaangkanan noong mga araw ni Jotam na hari ng Juda at noong mga araw ni Jeroboam na hari ng Israel.</div>
  <div id="chapter5_verse18">
    <b>
      <sup>18 </sup>
    </b>Kung tungkol sa mga anak ni Ruben at sa mga Gadita at sa kalahati ng tribo ni Manases; mula sa magigiting na tao, mga lalaking nagdadala ng kalasag at tabak at naghuhutok ng busog at sinanay sa digmaan, may apatnapu’t apat na libo pitong daan at animnapu na makasasama sa hukbo. </div>
  <div id="chapter5_verse19">
    <b>
      <sup>19 </sup>
    </b>At nagsimula silang makipagdigma sa mga Hagrita, at kina Jetur at <div id="page646"></div>Napis at Nodab. </div>
  <div id="chapter5_verse20">
    <b>
      <sup>20 </sup>
    </b>At tinulungan sila laban sa mga iyon, anupat ang mga Hagrita at ang lahat ng kasama nila ay naibigay sa kanilang kamay, sapagkat sa Diyos sila humingi ng saklolo sa digmaan, at hinayaan niyang siya ay mapamanhikan sa kanilang ikabubuti sapagkat nagtiwala sila sa kaniya. </div>
  <div id="chapter5_verse21">
    <b>
      <sup>21 </sup>
    </b>At nabihag nila ang kanilang mga alagang hayop, sa kanilang mga kamelyo ay limampung libo, at sa mga tupa ay dalawang daan at limampung libo, at sa mga asno ay dalawang libo, at sa mga kaluluwang tao ay isang daang libo. </div>
  <div id="chapter5_verse22">
    <b>
      <sup>22 </sup>
    </b>Sapagkat marami ang nabuwal na patay, sa dahilang ang labanan ay sa tunay na Diyos. At patuloy silang nanahanan na kahalili nila hanggang sa panahon ng pagkatapon.</div>
  <div id="chapter5_verse23">
    <b>
      <sup>23 </sup>
    </b>Kung tungkol sa mga anak ng kalahati ng tribo ni Manases, nanahanan sila sa lupain mula sa Basan hanggang sa Baal-hermon at Senir at Bundok Hermon. Sila ay dumami. </div>
  <div id="chapter5_verse24">
    <b>
      <sup>24 </sup>
    </b>At ito ang mga ulo ng sambahayan ng kanilang mga ninuno: sina Eper at Isi at Eliel at Azriel at Jeremias at Hodavias at Jahdiel, mga lalaking magigiting, makapangyarihang mga lalaki, mga lalaking bantog, mga ulo ng sambahayan ng kanilang mga ninuno. </div>
  <div id="chapter5_verse25">
    <b>
      <sup>25 </sup>
    </b>At sila ay nagsimulang gumawi nang di-tapat sa Diyos ng kanilang mga ninuno at nagkaroon ng imoral na pakikipagtalik sa mga diyos ng mga bayan ng lupain, na nilipol ng Diyos mula sa harap nila. </div>
  <div id="chapter5_verse26">
    <b>
      <sup>26 </sup>
    </b>Dahil dito ay pinukaw ng Diyos ng Israel ang espiritu ni Pul na hari ng Asirya maging ang espiritu ni Tilgat-pilneser na hari ng Asirya, kung kaya niya dinala sa pagkatapon yaong mula sa mga Rubenita at mula sa mga Gadita at mula sa kalahati ng tribo ni Manases at dinala sila sa Hala at Habor at Hara at sa ilog ng Gozan upang manatili hanggang sa araw na ito.</div>
</div>