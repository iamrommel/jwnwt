<div>
  <div id="chapter25_verse1">
    <span class="w_ch">
      <b>25 </b>
    </span>“Kung may bumangong pagtatalo sa pagitan ng mga tao, at humarap sila para sa paghatol, sila ay hahatol nga sa kanila at aariing matuwid ang matuwid at aariing balakyot ang balakyot. </div>
  <div id="chapter25_verse2">
    <b>
      <sup>2 </sup>
    </b>At mangyayari nga na kung ang balakyot ay nararapat paluin, padadapain nga siya ng hukom at ipahahampas siya sa harap niya ayon sa bilang na katugma ng kaniyang balakyot na gawa. </div>
  <div id="chapter25_verse3">
    <b>
      <sup>3 </sup>
    </b>Mapapalo niya siya ng apatnapung hampas. Huwag niyang daragdagan, dahil baka ipagpatuloy niyang paluin siya ng maraming hampas bilang karagdagan sa mga ito at ang iyong kapatid ay madusta nga sa iyong paningin.</div>
  <div id="chapter25_verse4">
    <b>
      <sup>4 </sup>
    </b>“Huwag mong bubusalan ang toro habang ito ay gumigiik.</div>
  <div id="chapter25_verse5">
    <b>
      <sup>5 </sup>
    </b>“Kung ang magkapatid na lalaki ay manahanang magkasama at ang isa sa kanila ay mamatay na walang anak, ang asawa ng namatay ay hindi dapat mapunta sa ibang lalaki sa labas. Ang kaniyang bayaw ay dapat pumaroon sa kaniya, at kukunin siya nito bilang asawa at tutuparin sa kaniya ang pag-aasawa bilang bayaw. </div>
  <div id="chapter25_verse6">
    <b>
      <sup>6 </sup>
    </b>At mangyayari nga na ang panganay na ipanganganak niya ay dapat humalili sa pangalan ng kapatid nitong namatay, upang ang kaniyang pangalan ay hindi mapawi sa Israel.</div>
  <div id="chapter25_verse7">
    <b>
      <sup>7 </sup>
    </b>“At kung ang lalaki ay hindi nalulugod na kunin ang balo ng kaniyang kapatid, ang balo ng kaniyang kapatid ay aahon nga sa pintuang-daan sa matatandang lalaki at magsasabi, ‘Ang kapatid ng aking asawa ay tumangging panatilihin ang pangalan ng kaniyang kapatid sa Israel. Hindi siya pumayag na tuparin sa akin ang pag-aasawa bilang bayaw.’ </div>
  <div id="chapter25_verse8">
    <b>
      <sup>8 </sup>
    </b>At tatawagin siya ng matatandang lalaki ng kaniyang lunsod at kakausapin siya, at titindig siya at magsasabi, ‘Hindi ako nalulugod na kunin siya.’ </div>
  <div id="chapter25_verse9">
    <b>
      <sup>9 </sup>
    </b>Dahil dito ang balo ng kaniyang kapatid ay <div id="page326"></div>lalapit sa kaniya sa paningin ng matatandang lalaki at huhubarin nito ang kaniyang sandalyas sa kaniyang paa at duduraan siya nito sa mukha at sasagot ito at magsasabi, ‘Ganiyan ang dapat gawin sa lalaki na ayaw magtayo sa sambahayan ng kaniyang kapatid.’ </div>
  <div id="chapter25_verse10">
    <b>
      <sup>10 </sup>
    </b>At ang kaniyang pangalan ay tatawagin sa Israel na ‘Ang bahay niyaong hinubaran ng kaniyang sandalyas.’</div>
  <div id="chapter25_verse11">
    <b>
      <sup>11 </sup>
    </b>“Kung mag-away ang mga lalaki, at ang asawa ng isa ay lumapit upang iligtas ang kaniyang asawa mula sa kamay niyaong nananakit sa kaniya, at iniunat niya ang kaniyang kamay at sinunggaban niya siya sa kaniyang mga pribadong sangkap, </div>
  <div id="chapter25_verse12">
    <b>
      <sup>12 </sup>
    </b>puputulin mo nga ang kaniyang kamay. Ang iyong mata ay huwag mahahabag.</div>
  <div id="chapter25_verse13">
    <b>
      <sup>13 </sup>
    </b>“Huwag kang magkakaroon sa iyong supot ng dalawang uri ng panimbang, isang malaki at isang maliit. </div>
  <div id="chapter25_verse14">
    <b>
      <sup>14 </sup>
    </b>Huwag kang magkakaroon sa iyong bahay ng dalawang uri ng epa, isang malaki at isang maliit. </div>
  <div id="chapter25_verse15">
    <b>
      <sup>15 </sup>
    </b>Isang panimbang na husto at tapat ang lagi mong tataglayin. Isang epa na husto at tapat ang lagi mong tataglayin, upang ang iyong mga araw ay tumagal sa lupa na ibinibigay sa iyo ni Jehova na iyong Diyos. </div>
  <div id="chapter25_verse16">
    <b>
      <sup>16 </sup>
    </b>Sapagkat ang lahat ng gumagawa ng mga bagay na ito, ang bawat gumagawa ng kawalang-katarungan, ay karima-rimarim kay Jehova na iyong Diyos.</div>
  <div id="chapter25_verse17">
    <b>
      <sup>17 </sup>
    </b>“Dapat alalahanin ang ginawa ng Amalek sa iyo sa daan noong papalabas kayo mula sa Ehipto, </div>
  <div id="chapter25_verse18">
    <b>
      <sup>18 </sup>
    </b>kung paanong sinalubong ka niya sa daan at sinaktan sa hulihan mo ang lahat niyaong mga naiiwan sa likuran mo, habang ikaw ay lupaypay at nanghihimagod; at hindi siya natakot sa Diyos. </div>
  <div id="chapter25_verse19">
    <b>
      <sup>19 </sup>
    </b>At mangyayari nga na kapag binigyan ka ni Jehova na iyong Diyos ng kapahingahan mula sa lahat ng iyong mga kaaway sa palibot sa lupain na ibinibigay sa iyo ni Jehova na iyong Diyos bilang mana upang ariin, papawiin mo ang pagbanggit sa Amalek mula sa silong ng langit. Huwag mong kalilimutan.</div>
</div>