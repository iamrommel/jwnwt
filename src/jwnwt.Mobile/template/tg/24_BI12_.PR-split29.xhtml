<div>
  <p class="w_biblebookname">Kawikaan</p>
  <p class="sb">
    <a id="chapter29"></a>
    <a id="chapter29_verse1"></a>
    <span class="w_ch">
      <b>29 </b>
    </span>Ang taong paulit-ulit na sinasaway ngunit nagpapatigas ng kaniyang leeg ay biglang mababali, at wala nang kagalingan.</p>
  <p class="sb">
    <a id="chapter29_verse2"></a>
    <b>
      <sup>2 </sup>
    </b>Kapag dumarami ang matuwid, ang bayan ay nagsasaya; ngunit kapag ang balakyot ang may hawak ng pamamahala, ang bayan ay nagbubuntunghininga.</p>
  <p class="sb">
    <a id="chapter29_verse3"></a>
    <b>
      <sup>3 </sup>
    </b>Ang taong umiibig sa karunungan ay nagpapasaya sa kaniyang ama, ngunit siyang nakikisama sa mga patutot ay sumisira ng mahahalagang pag-aari.</p>
  <p class="sb">
    <a id="chapter29_verse4"></a>
    <b>
      <sup>4 </sup>
    </b>Sa pamamagitan ng katarungan ay napananatili ng hari ang lupain, ngunit ginigiba iyon ng taong humihingi ng mga suhol.</p>
  <p class="sb">
    <a id="chapter29_verse5"></a>
    <b>
      <sup>5 </sup>
    </b>Ang matipunong lalaking labis na mapamuri sa kaniyang kasamahan ay naglalatag lamang ng lambat para sa kaniyang mga hakbang.</p>
  <p class="sb">
    <a id="chapter29_verse6"></a>
    <b>
      <sup>6 </sup>
    </b>Sa pagsalansang ng masamang tao ay may silo, ngunit siyang matuwid ay humihiyaw nang may kagalakan at natutuwa.</p>
  <p class="sb">
    <a id="chapter29_verse7"></a>
    <b>
      <sup>7 </sup>
    </b>Inaalam ng matuwid ang pag-aangkin sa batas ng mga maralita. Hindi isinasaalang-alang ng balakyot ang gayong kaalaman.</p>
  <p class="sb">
    <a id="chapter29_verse8"></a>
    <b>
      <sup>8 </sup>
    </b>Ang mga taong may kahambugang magsalita ay nagpapaliyab ng bayan, ngunit yaong marurunong ay pumapawi ng galit.</p>
  <p class="sb">
    <a id="chapter29_verse9"></a>
    <b>
      <sup>9 </sup>
    </b>Ang taong marunong, na pumasok sa usapin laban sa taong mangmang—siya ay nabagabag at tumawa rin, at walang kapahingahan.</p>
  <p class="sb">
    <a id="chapter29_verse10"></a>
    <b>
      <sup>10 </sup>
    </b>Ang mga taong uháw sa dugo ay napopoot sa sinumang walang kapintasan; at kung <a id="page1044"></a>tungkol sa mga matuwid, hinahanap nila ang kaluluwa ng bawat isa.</p>
  <p class="sb">
    <a id="chapter29_verse11"></a>
    <b>
      <sup>11 </sup>
    </b>Inilalabas ng hangal ang kaniyang buong espiritu, ngunit siyang marunong ay nagpapanatili nitong mahinahon hanggang sa huli.</p>
  <p class="sb">
    <a id="chapter29_verse12"></a>
    <b>
      <sup>12 </sup>
    </b>Kapag ang tagapamahala ay nagbibigay-pansin sa bulaang pananalita, ang lahat ng nagsisilbi sa kaniya ay magiging balakyot.</p>
  <p class="sb">
    <a id="chapter29_verse13"></a>
    <b>
      <sup>13 </sup>
    </b>Ang dukha at ang taong naniniil ay nagsalubong; ngunit pinagliliwanag ni Jehova ang mga mata nilang dalawa.</p>
  <p class="sb">
    <a id="chapter29_verse14"></a>
    <b>
      <sup>14 </sup>
    </b>Kapag hinahatulan ng hari ang mga maralita nang may katapatan, ang kaniyang trono ay matibay na matatatag sa habang panahon.</p>
  <p class="sb">
    <a id="chapter29_verse15"></a>
    <b>
      <sup>15 </sup>
    </b>Ang pamalo at ang saway ang siyang nagbibigay ng karunungan; ngunit ang batang pinababayaan ay magdudulot ng kahihiyan sa kaniyang ina.</p>
  <p class="sb">
    <a id="chapter29_verse16"></a>
    <b>
      <sup>16 </sup>
    </b>Kapag dumarami ang balakyot, ang pagsalansang ay lumalaganap; ngunit mamasdan ng mga matuwid ang kanila mismong pagbagsak.</p>
  <p class="sb">
    <a id="chapter29_verse17"></a>
    <b>
      <sup>17 </sup>
    </b>Parusahan mo ang iyong anak at siya ay magdadala sa iyo ng kapahingahan at magbibigay ng malaking kaluguran sa iyong kaluluwa.</p>
  <p class="sb">
    <a id="chapter29_verse18"></a>
    <b>
      <sup>18 </sup>
    </b>Kung saan walang pangitain ay hindi masupil ang bayan, ngunit maliligaya sila na tumutupad ng kautusan.</p>
  <p class="sb">
    <a id="chapter29_verse19"></a>
    <b>
      <sup>19 </sup>
    </b>Ang isang lingkod ay hindi magpapatuwid sa pamamagitan lamang ng mga salita, sapagkat nauunawaan niya ngunit hindi siya nagbibigay-pansin.</p>
  <p class="sb">
    <a id="chapter29_verse20"></a>
    <b>
      <sup>20 </sup>
    </b>Nakakita ka na ba ng taong padalus-dalos sa kaniyang mga salita? May higit pang pag-asa para sa hangal kaysa sa kaniya.</p>
  <p class="sb">
    <a id="chapter29_verse21"></a>
    <b>
      <sup>21 </sup>
    </b>Kung pinalalayaw ng isa ang kaniyang lingkod mula pa sa pagkabata, siya ay magiging walang utang na loob sa dakong huli ng kaniyang buhay.</p>
  <p class="sb">
    <a id="chapter29_verse22"></a>
    <b>
      <sup>22 </sup>
    </b>Ang taong magagalitin ay pumupukaw ng pagtatalo, at ang sinumang madaling magngalit ay maraming pagsalansang.</p>
  <p class="sb">
    <a id="chapter29_verse23"></a>
    <b>
      <sup>23 </sup>
    </b>Ang makalupang tao ay pagpapakumbabain ng kaniya mismong kapalaluan, ngunit siyang may mapagpakumbabang espiritu ay tatangan sa kaluwalhatian.</p>
  <p class="sb">
    <a id="chapter29_verse24"></a>
    <b>
      <sup>24 </sup>
    </b>Siyang kasamahan ng magnanakaw ay napopoot sa kaniyang sariling kaluluwa. Makarinig man siya ng panatang may kinalaman sa isang sumpa, ngunit wala siyang anumang ipinaaalam.</p>
  <p class="sb">
    <a id="chapter29_verse25"></a>
    <b>
      <sup>25 </sup>
    </b>Ang panginginig sa harap ng mga tao ang siyang nag-uumang ng silo, ngunit siyang nagtitiwala kay Jehova ay ipagsasanggalang.</p>
  <p class="sb">
    <a id="chapter29_verse26"></a>
    <b>
      <sup>26 </sup>
    </b>Marami ang humahanap sa mukha ng tagapamahala, ngunit ang kahatulan ng isang tao ay mula kay Jehova.</p>
  <p class="sb">
    <a id="chapter29_verse27"></a>
    <b>
      <sup>27 </sup>
    </b>Ang taong walang-katarungan ay karima-rimarim sa mga matuwid, at ang matapat sa kaniyang lakad ay karima-rimarim sa balakyot.</p>
</div>