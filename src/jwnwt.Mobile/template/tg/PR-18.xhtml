<div>
  <div id="chapter18_verse1">
    <span class="w_ch">
      <b>18 </b>
    </span>Ang nagbubukod ng kaniyang sarili ay naghahanap ng kaniyang makasariling hangarin; laban sa lahat ng praktikal na karunungan ay sasalansang siya.</div>
  <div id="chapter18_verse2">
    <b>
      <sup>2 </sup>
    </b>Ang sinumang hangal ay hindi nalulugod sa kaunawaan, malibang ihayag ng kaniyang puso ang sarili nito.</div>
  <div id="chapter18_verse3">
    <b>
      <sup>3 </sup>
    </b>Kapag pumasok ang balakyot, papasok din ang panghahamak; at kasama ng kasiraang-puri ang kadustaan.</div>
  <div id="chapter18_verse4">
    <b>
      <sup>4 </sup>
    </b>Ang mga salita ng bibig ng isang tao ay malalim na tubig. Ang balon ng karunungan ay bukal na bumabalong.</div>
  <div id="chapter18_verse5">
    <b>
      <sup>5 </sup>
    </b>Ang pagpapakita ng pagtatangi sa balakyot ay hindi mabuti, ni ang paglilihis ng matuwid sa kahatulan.</div>
  <div id="chapter18_verse6">
    <b>
      <sup>6 </sup>
    </b>Ang mga labi ng hangal ay pumapasok sa pakikipagtalo, at ang kaniyang bibig ay tumatawag ng mga hampas.</div>
  <div id="chapter18_verse7">
    <b>
      <sup>7 </sup>
    </b>Ang bibig ng hangal ang kaniyang ikapapahamak, at ang kaniyang mga labi ay silo para sa kaniyang kaluluwa.</div>
  <div id="chapter18_verse8">
    <b>
      <sup>8 </sup>
    </b>Ang mga salita ng maninirang-puri ay tulad ng mga bagay na nilululon nang may kasibaan, na bumababa sa mga kaloob-loobang bahagi ng tiyan.</div>
  <div id="chapter18_verse9">
    <b>
      <sup>9 </sup>
    </b>Gayundin, ang nagpapakitang makupad sa kaniyang gawa—siya ay kapatid niyaong nagpapahamak.</div>
  <div id="chapter18_verse10">
    <b>
      <sup>10 </sup>
    </b>Ang pangalan ni Jehova ay matibay na tore. Doon tumatakbo ang matuwid at ipinagsasanggalang.</div>
  <div id="chapter18_verse11">
    <b>
      <sup>11 </sup>
    </b>Ang mahahalagang pag-aari ng mayaman ay kaniyang matibay na bayan, at ang mga iyon ay gaya ng pananggalang na pader sa kaniyang guniguni.</div>
  <div id="chapter18_verse12">
    <b>
      <sup>12 </sup>
    </b>Bago ang pagbagsak ay matayog ang puso ng tao, at bago ang kaluwalhatian ay may kapakumbabaan.</div>
  <div id="chapter18_verse13">
    <b>
      <sup>13 </sup>
    </b>Kapag ang isa ay sumasagot sa isang bagay bago niya marinig iyon, kamangmangan ito sa kaniya at kahihiyan.</div>
  <div id="chapter18_verse14">
    <b>
      <sup>14 </sup>
    </b>Ang espiritu ng isang tao ay makapagtitiis sa kaniyang karamdaman; ngunit ang bagbag na espiritu, sino ang makatitiis nito?</div>
  <div id="chapter18_verse15">
    <b>
      <sup>15 </sup>
    </b>Ang puso ng isa na may-unawa ay nagtatamo ng kaalaman, at ang tainga ng marurunong ay humahanap ng kaalaman.</div>
  <div id="chapter18_verse16">
    <b>
      <sup>16 </sup>
    </b>Ang kaloob ng isang tao ay nagbubukas ng maluwang na daan para sa kaniya, at dadalhin siya nito maging sa harap ng mga taong dakila.</div>
  <div id="chapter18_verse17">
    <b>
      <sup>17 </sup>
    </b>Ang nauna sa kaniyang usapin sa batas ay matuwid; ang kaniyang kapuwa ay dumarating at sinisiyasat siya.</div>
  <div id="chapter18_verse18">
    <b>
      <sup>18 </sup>
    </b>Ang palabunutan ay nagpapatigil ng mga pagtatalo, at pinaghihiwa-hiwalay nito kahit ang mga makapangyarihan.</div>
  <div id="chapter18_verse19">
    <b>
      <sup>19 </sup>
    </b>Ang kapatid na pinagkasalahan ay higit pa kaysa sa matibay na bayan; at may mga pagtatalo na tulad ng halang ng tirahang tore.</div>
  <div id="chapter18_verse20">
    <b>
      <sup>20 </sup>
    </b>Mula sa bunga ng bibig ng isang tao ay mabubusog ang kaniyang tiyan; mabubusog siya sa ani ng kaniyang mga labi.</div>
  <div id="chapter18_verse21">
    <b>
      <sup>21 </sup>
    </b>Ang kamatayan at buhay ay nasa kapangyarihan ng dila, at siyang umiibig dito ay kakain ng bunga nito.</div>
  <div id="chapter18_verse22">
    <b>
      <sup>22 </sup>
    </b>Nakasumpong ba ang isa ng mabuting asawang babae? Siya ay nakasumpong ng mabuting bagay, at nagtatamo siya ng kabutihang-loob mula kay Jehova.</div>
  <div id="chapter18_verse23">
    <b>
      <sup>23 </sup>
    </b>Mga pamamanhik ang sinasalita ng dukha, ngunit ang mayaman ay sumasagot nang may katigasan.</div>
  <div id="chapter18_verse24">
    <b>
      <sup>24 </sup>
    </b>May mga magkakasamang nagsisiraan, ngunit may kaibigang mas malapít pa kaysa sa isang kapatid.</div>
</div>