<div>
  <p class="w_biblebookname">Awit</p>
  <p class="sw">Sa tagapangasiwa. Ng mga anak ni Kora na katugma sa Mga Dalaga. Isang awit.</p>
  <p class="sl">
    <a id="chapter46"></a>
    <a id="chapter46_verse1"></a>
    <span class="w_ch">
      <b>46 </b>
    </span>Ang Diyos ay kanlungan at kalakasan para sa atin,</p>
  <p class="sz">Isang tulong na kaagad na masusumpungan sa panahon ng mga kabagabagan.</p>
  <p class="sl">
    <a id="chapter46_verse2"></a>
    <b>
      <sup>2 </sup>
    </b>Kaya naman hindi tayo matatakot, bagaman ang lupa ay dumanas ng pagbabago</p>
  <p class="sz">At bagaman ang mga bundok ay makilos patungo sa kalagitnaan ng malawak na dagat;</p>
  <p class="sl">
    <a id="chapter46_verse3"></a>
    <b>
      <sup>3 </sup>
    </b>Bagaman ang tubig nito ay humugong at umalimbukay,</p>
  <p class="sz">Bagaman ang mga bundok ay umuga sa pagdaluyong nito. <i>Selah.</i></p>
  <p class="sl">
    <a id="chapter46_verse4"></a>
    <b>
      <sup>4 </sup>
    </b>May ilog na ang mga daloy nito ay nagpapasaya sa lunsod ng Diyos,</p>
  <p class="sz">Ang kabanal-banalang maringal na tabernakulo ng Kataas-taasan.</p>
  <p class="sl">
    <a id="chapter46_verse5"></a>
    <b>
      <sup>5 </sup>
    </b>Ang Diyos ay nasa gitna ng lunsod; hindi ito makikilos.</p>
  <p class="sz">Tutulungan ito ng Diyos sa pagdating ng umaga.</p>
  <p class="sl">
    <a id="chapter46_verse6"></a>
    <b>
      <sup>6 </sup>
    </b>Ang mga bansa ay nagkaingay, ang mga kaharian ay nakilos;</p>
  <p class="sz">Inihiyaw niya ang kaniyang tinig, ang lupa ay natunaw.</p>
  <p class="sl">
    <a id="chapter46_verse7"></a>
    <b>
      <sup>7 </sup>
    </b>Si Jehova ng mga hukbo ay sumasaatin;</p>
  <p class="sz">Ang Diyos ni Jacob ay isang matibay na kaitaasan para sa atin. <i>Selah.</i></p>
  <p class="sl">
    <a id="chapter46_verse8"></a>
    <b>
      <sup>8 </sup>
    </b>Halikayo, masdan ninyo ang mga gawa ni Jehova,</p>
  <p class="sz">Kung paano siya nagsagawa ng kagila-gilalas na mga pangyayari sa lupa.</p>
  <p class="sl">
    <a id="chapter46_verse9"></a>
    <b>
      <sup>9 </sup>
    </b>Pinatitigil niya ang mga digmaan hanggang sa dulo ng lupa.</p>
  <p class="sz">Ang busog ay binabali niya at pinagpuputul-putol ang sibat;</p>
  <p class="sz">Ang mga karwahe ay sinusunog niya sa apoy.</p>
  <p class="sl">
    <a id="chapter46_verse10"></a>
    <b>
      <sup>10 </sup>
    </b>“Tumigil na kayo at kilalanin ninyo na ako ang Diyos.</p>
  <p class="sz">Dadakilain ako sa gitna ng mga bansa,</p>
  <p class="sz">Dadakilain ako sa lupa.”</p>
  <p class="sl">
    <a id="chapter46_verse11"></a>
    <b>
      <sup>11 </sup>
    </b>Si Jehova ng mga hukbo ay sumasaatin;</p>
  <p class="sz">Ang Diyos ni Jacob ay isang matibay na kaitaasan para sa atin. <i>Selah.</i></p>
</div>