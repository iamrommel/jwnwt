<div>
  <div id="chapter36_verse1">
    <span class="w_ch">
      <b>36 </b>
    </span>At kinuha ng bayan ng lupain si Jehoahaz na anak ni Josias at ginawa siyang hari bilang kahalili ng kaniyang ama sa Jerusalem. </div>
  <div id="chapter36_verse2">
    <b>
      <sup>2 </sup>
    </b>Dalawampu’t tatlong taóng gulang si Jehoahaz nang magsimula siyang maghari, at tatlong buwan siyang naghari sa Jerusalem. </div>
  <div id="chapter36_verse3">
    <b>
      <sup>3 </sup>
    </b>Gayunman, inalis siya sa Jerusalem ng hari ng Ehipto at minultahan ang lupain ng isang daang talentong pilak at isang talentong ginto. </div>
  <div id="chapter36_verse4">
    <b>
      <sup>4 </sup>
    </b>Karagdagan pa, ginawang hari sa Juda at Jerusalem ng hari ng Ehipto si Eliakim na kaniyang kapatid at pinalitan ang kaniyang pangalan ng Jehoiakim; ngunit ang kapatid niyang si Jehoahaz ay kinuha ni Neco at dinala sa Ehipto.</div>
  <div id="chapter36_verse5">
    <b>
      <sup>5 </sup>
    </b>Dalawampu’t limang taóng gulang si Jehoiakim nang magsimula siyang maghari, at labing-isang taon siyang naghari sa Jerusalem; at patuloy siyang gumawa ng masama sa paningin ni Jehova na kaniyang Diyos. </div>
  <div id="chapter36_verse6">
    <b>
      <sup>6 </sup>
    </b>Si Nabucodonosor na hari ng Babilonya ay umahon laban sa kaniya upang maigapos niya siya ng dalawang pangaw na tanso upang dalhin siya sa Babilonya. </div>
  <div id="chapter36_verse7">
    <b>
      <sup>7 </sup>
    </b>At ang ilan sa mga kagamitan ng bahay ni Jehova ay dinala ni Nabucodonosor sa Babilonya at pagkatapos ay inilagay ang mga iyon sa kaniyang palasyo sa Babilonya. </div>
  <div id="chapter36_verse8">
    <b>
      <sup>8 </sup>
    </b>Kung tungkol sa iba pa sa mga pangyayari kay Jehoiakim at sa kaniyang mga karima-rimarim na bagay na ginawa niya at yaong masusumpungang laban sa kaniya, doon nakasulat ang mga iyon sa Aklat ng mga Hari ng Israel at ng Juda; at si Jehoiakin na kaniyang anak ay nagsimulang maghari bilang kahalili niya.</div>
  <div id="chapter36_verse9">
    <b>
      <sup>9 </sup>
    </b>Labingwalong taóng gulang si Jehoiakin nang magsimula siyang maghari, at tatlong buwan at sampung araw siyang naghari sa Jerusalem; at patuloy siyang gumawa ng masama sa paningin ni Jehova. </div>
  <div id="chapter36_verse10">
    <b>
      <sup>10 </sup>
    </b>At sa pag-ikot ng taon ay nagsugo si Haring Nabucodonosor at dinala siya sa Babilonya kasama ang kanais-nais na mga kagamitan ng bahay ni Jehova. Karagdagan pa, ginawa niyang hari sa Juda at Jerusalem si Zedekias na kapatid ng kaniyang ama.</div>
  <div id="chapter36_verse11">
    <b>
      <sup>11 </sup>
    </b>Dalawampu’t isang taóng gulang si Zedekias nang magsimula siyang maghari, at labing-isang taon siyang naghari sa Jerusalem. </div>
  <div id="chapter36_verse12">
    <b>
      <sup>12 </sup>
    </b>At patuloy siyang gumawa ng masama sa paningin ni Jehova na kaniyang Diyos. Hindi siya nagpakumbaba sa harap ni Jeremias na propeta sa utos ni Jehova. </div>
  <div id="chapter36_verse13">
    <b>
      <sup>13 </sup>
    </b>At naghimagsik siya maging kay Haring Nabucodonosor, na nagpasumpa sa kaniya sa harap ng Diyos; at patuloy niyang pinatigas ang kaniyang leeg at pinagmatigas ang kaniyang puso upang hindi manumbalik kay Jehova na Diyos ng Israel. </div>
  <div id="chapter36_verse14">
    <b>
      <sup>14 </sup>
    </b>Maging ang lahat ng pinuno ng mga saserdote at ang bayan ay nagsagawa ng lansakang kawalang-katapatan, ayon sa lahat ng karima-rimarim na bagay ng mga bansa, anupat dinungisan nila ang bahay ni Jehova na kaniyang pinabanal sa Jerusalem.</div>
  <div id="chapter36_verse15">
    <b>
      <sup>15 </sup>
    </b>At si Jehova na Diyos ng kanilang mga ninuno ay patuloy na nagsugo laban sa kanila sa pamamagitan ng kaniyang mga mensahero, na nagsusugo nang paulit-ulit, sapagkat siya ay nahabag sa kaniyang bayan at sa kaniyang tahanan. </div>
  <div id="chapter36_verse16">
    <b>
      <sup>16 </sup>
    </b>Ngunit patuloy nilang kinakantiyawan ang mga mensahero ng tunay na Diyos at hinahamak ang kaniyang mga salita at nililibak ang kaniyang mga propeta, hanggang sa ang pagngangalit ni Jehova ay sumiklab laban sa kaniyang bayan, hanggang sa wala nang kagalingan.</div>
  <div id="chapter36_verse17">
    <b>
      <sup>17 </sup>
    </b>Kaya pinasampa niya laban sa kanila ang hari ng mga Caldeo, na pumatay sa kanilang mga kabataang lalaki sa pamamagitan ng tabak sa bahay ng kanilang santuwaryo, ni nahabag man siya sa binata o dalaga, matanda man o hukluban. Ang lahat ng bagay ay ibinigay Niya sa kaniyang kamay. </div>
  <div id="chapter36_verse18">
    <b>
      <sup>18 </sup>
    </b>At ang lahat ng mga kagamitan, malaki at maliit, ng bahay ng tunay na Diyos at ang kayamanan ng bahay ni Jehova at ang kayamanan ng hari at ng kaniyang mga prinsipe, ang lahat ng bagay ay dinala niya sa Babilonya. </div>
  <div id="chapter36_verse19">
    <b>
      <sup>19 </sup>
    </b>At sinunog niya ang bahay ng tunay na Diyos at giniba ang pader ng Jerusalem; at ang lahat ng tirahang tore nito ay sinunog nila sa apoy at gayundin ang lahat ng kanais-nais na mga kagamitan nito, upang wasakin. </div>
  <div id="chapter36_verse20">
    <b>
      <sup>20 </sup>
    </b>Karagdagan pa, dinala niyang bihag sa Babilonya yaong mga nalabi mula sa tabak, at sila ay naging mga lingkod niya at ng kaniyang mga anak hanggang sa magsimulang maghari ang maharlikang pamahalaan ng Persia; </div>
  <div id="chapter36_verse21">
    <b>
      <sup>21 </sup>
    </b>upang tuparin ang salita ni Jehova sa pamamagitan ng bibig ni Jeremias, hanggang sa mabayaran ng lupain ang mga sabbath nito. Ito ay nangilin ng sabbath sa lahat ng mga araw ng pagkatiwangwang, upang ganapin ang pitumpung taon.</div>
  <div id="chapter36_verse22">
    <b>
      <sup>22 </sup>
    </b>At nang unang taon ni Ciro na hari ng Persia, upang maganap ang salita ni Jehova sa pamamagitan ng bibig ni Jeremias, ay pinukaw ni Jehova ang espiritu ni Ciro na hari ng Persia, kung kaya nagpalabas siya ng isang panawagan sa buong kaharian niya, at gayundin sa sulat, na nagsasabi: </div>
  <div id="chapter36_verse23">
    <b>
      <sup>23 </sup>
    </b>“Ito ang sinabi ni Ciro na hari ng Persia, ‘Ang lahat ng kaharian sa lupa ay ibinigay sa akin ni Jehova na Diyos ng langit, at siya ang nag-atas sa akin na magtayo para sa kaniya ng isang bahay sa Jerusalem, na nasa Juda. Sinuman sa inyo na mula sa kaniyang buong bayan, sumakaniya nawa si Jehova na kaniyang Diyos. Kaya paahunin siya.’ ”</div>
</div>