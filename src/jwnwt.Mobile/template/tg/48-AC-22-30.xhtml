<div><div id="chapter22_verse1"><span class="w_ch"><b>22 </b></span>“Mga lalaki, mga kapatid at mga ama, pakinggan ninyo ang pagtatanggol ko sa harap ninyo ngayon.” </div><div id="chapter22_verse2"><b><sup>2 </sup></b>(Buweno, nang marinig nila na kinakausap <div id="page1680"></div>niya sila sa wikang Hebreo ay lalo pa silang nanahimik, at sinabi niya:) </div><div id="chapter22_verse3"><b><sup>3 </sup></b>“Ako ay isang Judio, ipinanganak sa Tarso ng Cilicia, ngunit nag-aral sa lunsod na ito sa paanan ni Gamaliel, tinuruan ayon sa kahigpitan ng Kautusan ng mga ninuno, na masigasig sa Diyos gaya ninyong lahat sa araw na ito. </div><div id="chapter22_verse4"><b><sup>4 </sup></b>At pinag-usig ko ang Daang ito hanggang kamatayan, na iginagapos at ipinapasok sa mga bilangguan kapuwa ang mga lalaki at mga babae, </div><div id="chapter22_verse5"><b><sup>5 </sup></b>gaya ng mapatototohanan tungkol sa akin kapuwa ng mataas na saserdote at ng buong kapulungan ng matatandang lalaki. Mula sa kanila ay kumuha rin ako ng mga liham para sa mga kapatid sa Damasco, at ako ay paparoon na upang yaong mga naroon ay dalhin din sa Jerusalem nang nakagapos upang parusahan.</div><div id="chapter22_verse6"><b><sup>6 </sup></b>“Ngunit habang ako ay naglalakbay at malapit na sa Damasco, nang bandang katanghaliang-tapat, mula sa langit ay bigla na lang suminag sa buong palibot ko ang isang matinding liwanag, </div><div id="chapter22_verse7"><b><sup>7 </sup></b>at ako ay nabuwal sa lupa at nakarinig ng isang tinig na nagsasabi sa akin, ‘Saul, Saul, bakit mo ako pinag-uusig?’ </div><div id="chapter22_verse8"><b><sup>8 </sup></b>Sumagot ako, ‘Sino ka, Panginoon?’ At sinabi niya sa akin, ‘Ako ay si Jesus na Nazareno, na iyong pinag-uusig.’ </div><div id="chapter22_verse9"><b><sup>9 </sup></b>At nakita nga ng mga lalaking kasama ko ang liwanag ngunit hindi narinig ang tinig niyaong nagsasalita sa akin. </div><div id="chapter22_verse10"><b><sup>10 </sup></b>Kaya sinabi ko, ‘Ano ang gagawin ko, Panginoon?’ Sinabi ng Panginoon sa akin, ‘Bumangon ka, pumasok ka sa Damasco, at doon ay sasabihin sa iyo ang tungkol sa lahat ng bagay na itinakdang gawin mo.’ </div><div id="chapter22_verse11"><b><sup>11 </sup></b>Ngunit sa dahilang wala akong makitang anuman dahil sa kaluwalhatian ng liwanag na iyon, dumating ako sa Damasco, na inaakay sa kamay niyaong mga kasama ko.</div><div id="chapter22_verse12"><b><sup>12 </sup></b>“At si Ananias, isang lalaking mapagpitagan ayon sa Kautusan, na may mabuting ulat mula sa lahat ng mga Judio na tumatahan doon, </div><div id="chapter22_verse13"><b><sup>13 </sup></b>ay pumaroon sa akin at, pagtayo sa tabi ko, sinabi niya sa akin, ‘Saul, kapatid, manauli ang iyong paningin!’ At tumingin ako sa kaniya nang mismong oras na iyon. </div><div id="chapter22_verse14"><b><sup>14 </sup></b>Sinabi niya, ‘Pinili ka ng Diyos ng ating mga ninuno upang malaman mo ang kaniyang kalooban at makita ang Isa na matuwid at marinig ang tinig ng kaniyang bibig, </div><div id="chapter22_verse15"><b><sup>15 </sup></b>sapagkat ikaw ay magiging saksi para sa kaniya sa lahat ng mga tao tungkol sa mga bagay na iyong nakita at narinig. </div><div id="chapter22_verse16"><b><sup>16 </sup></b>At ngayon ay bakit ka nagpapaliban? Tumindig ka, magpabautismo ka at hugasan ang iyong mga kasalanan sa pamamagitan ng pagtawag mo sa kaniyang pangalan.’</div><div id="chapter22_verse17"><b><sup>17 </sup></b>“Ngunit nang makabalik na ako sa Jerusalem at nananalangin sa templo, nawala ako sa aking diwa </div><div id="chapter22_verse18"><b><sup>18 </sup></b>at nakita ko siya na nagsasabi sa akin, ‘Magmadali ka at umalis ka kaagad sa Jerusalem, sapagkat hindi sila sasang-ayon sa iyong patotoo may kinalaman sa akin.’ </div><div id="chapter22_verse19"><b><sup>19 </sup></b>At sinabi ko, ‘Panginoon, sila mismo ay lubos na nakaaalam na noon ay ibinibilanggo ko at pinapalo sa bawat sinagoga yaong mga naniniwala sa iyo; </div><div id="chapter22_verse20"><b><sup>20 </sup></b>at nang ibinububo ang dugo ni Esteban na iyong saksi, ako mismo ay nakatayo rin sa tabi at sumasang-ayon at nagbabantay sa mga panlabas na kasuutan niyaong mga pumapatay sa kaniya.’ </div><div id="chapter22_verse21"><b><sup>21 </sup></b>Gayunma’y sinabi niya sa akin, ‘Humayo ka, sapagkat isusugo kita sa mga bansa sa malayo.’ ”</div><div id="chapter22_verse22"><b><sup>22 </sup></b>At patuloy silang nakinig sa kaniya hanggang sa salitang ito, at inilakas nila ang kanilang mga tinig, na sinasabi: “Alisin mo ang ganiyang tao sa lupa, sapagkat hindi siya nararapat mabuhay!” </div><div id="chapter22_verse23"><b><sup>23 </sup></b>At sapagkat sumisigaw sila at ipinaghahagisan ang kanilang mga panlabas na kasuutan at nagsasaboy ng alabok sa hangin, </div><div id="chapter22_verse24"><b><sup>24 </sup></b>iniutos ng kumandante ng militar na ipasok siya sa kuwartel ng mga kawal at sinabing dapat siyang siyasatin sa pamamagitan ng panghahagupit, upang malaman niya nang lubos kung ano ang dahilan at sumisigaw sila nang ganito laban sa kaniya. </div><div id="chapter22_verse25"><b><sup>25 </sup></b>Ngunit nang maiunat na nila siya upang hampasin, sinabi ni Pablo sa opisyal ng hukbo na nakatayo roon: “Matuwid bang hagupitin ninyo ang isang tao na isang Romano at hindi pa nahahatulan?” </div><div id="chapter22_verse26"><b><sup>26 </sup></b>Buweno, nang marinig ito ng opisyal ng hukbo, siya ay pumaroon sa kumandante ng militar at nagbigay-alam, na sinasabi: “Ano ang balak mong gawin? Aba, ang taong ito ay isang Romano.” </div><div id="chapter22_verse27"><b><sup>27 </sup></b>Kaya ang kumandante ng militar ay lumapit at nagsabi sa kaniya: “Sabihin mo sa akin, Ikaw ba ay isang Romano?” Sinabi niya: “Oo.” </div><div id="chapter22_verse28"><b><sup>28 </sup></b>Ang kumandante ng militar ay tumugon: “Binili ko ng malaking halaga ng salapi ang mga karapatang ito bilang isang mamamayan.” Sinabi ni Pablo: “Ngunit ako ay ipinanganak pa man din sa mga ito.”</div><div id="chapter22_verse29"><b><sup>29 </sup></b>Kaya kaagad na lumayo sa kaniya ang mga lalaki na magsisiyasat sana sa kaniya na may kasamang pagpapahirap; at ang kumandante ng militar ay natakot nang matiyak na siya ay isang Romano at na iginapos niya siya.</div><div id="chapter22_verse30"><b><sup>30 </sup></b>Kaya, nang sumunod na araw, sapagkat nais niyang malaman nang may katiyakan kung bakit nga siya inaakusahan ng mga Judio, kinalagan niya siya at ipinag-utos na magtipon ang mga punong saserdote at ang buong Sanedrin. At dinala niya si Pablo at pinatayo siya sa gitna nila.</div></div>