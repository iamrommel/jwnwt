<div>
  <div id="chapter9_verse1">
    <span class="w_ch">
      <b>9 </b>
    </span>At narinig ng reyna ng Sheba mismo ang ulat tungkol kay Solomon, at pumaroon siya sa Jerusalem upang subukin si Solomon ng mga palaisipang tanong, na may kasunod na isang lubhang kahanga-hangang pangkat at mga kamelyong may pasang langis ng balsamo, at pagkarami-raming ginto, at mahahalagang bato. Sa kalaunan ay dumating siya kay Solomon at nakipag-usap sa kaniya tungkol sa lahat ng bagay na malapit sa kaniyang puso. </div>
  <div id="chapter9_verse2">
    <b>
      <sup>2 </sup>
    </b>Sinabi naman ni Solomon sa kaniya ang lahat ng kaniyang ipinakipag-usap, at walang bagay na nalilingid kay Solomon ang hindi niya sinabi sa kaniya.</div>
  <div id="chapter9_verse3">
    <b>
      <sup>3 </sup>
    </b>Nang makita ng reyna ng Sheba ang karunungan ni Solomon at ang bahay na kaniyang itinayo, </div>
  <div id="chapter9_verse4">
    <b>
      <sup>4 </sup>
    </b>at ang pagkain sa kaniyang mesa at ang pag-upo ng kaniyang mga lingkod at ang pagsisilbi sa mesa ng kaniyang mga tagapagsilbi at ang kanilang kagayakan at ang kaniyang mga tagasilbi ng inumin at ang kanilang kagayakan, at ang kaniyang mga haing sinusunog na palagian niyang inihahandog sa bahay ni Jehova, nang magkagayon ay nawalan na siya ng espiritu. </div>
  <div id="chapter9_verse5">
    <b>
      <sup>5 </sup>
    </b>Kaya sinabi niya sa hari: “Totoo ang salitang narinig ko sa aking lupain tungkol sa iyong mga gawain at tungkol sa iyong karunungan. </div>
  <div id="chapter9_verse6">
    <b>
      <sup>6 </sup>
    </b>At hindi ako nanampalataya sa kanilang mga salita hanggang sa pumarito ako upang makita ng aking sariling mga mata; at, narito! ni hindi nasabi sa akin ang kalahati ng kasaganaan ng iyong karunungan. Nahigitan mo ang ulat na aking narinig. </div>
  <div id="chapter9_verse7">
    <b>
      <sup>7 </sup>
    </b>Maligaya ang iyong mga tauhan, at maligaya ang mga lingkod mong ito na palaging tumatayo sa harap mo at nakikinig sa iyong karunungan. </div>
  <div id="chapter9_verse8">
    <b>
      <sup>8 </sup>
    </b>Pagpalain nawa si Jehova na iyong Diyos, na nalugod sa iyo sa pamamagitan ng paglalagay sa iyo sa kaniyang trono bilang hari para kay Jehova na iyong Diyos; sapagkat iniibig ng iyong Diyos ang Israel, upang panatilihin ito hanggang sa panahong walang takda, anupat inilagay ka niya bilang kanilang hari upang maglapat ng hudisyal na pasiya at katuwiran.”</div>
  <div id="chapter9_verse9">
    <b>
      <sup>9 </sup>
    </b>Nang magkagayon ay binigyan niya ang hari ng isang daan at dalawampung talento na ginto, at ng langis ng balsamo na lubhang pagkarami-rami, at ng mahahalagang bato; at hindi na nagkaroon pa ng gayong langis ng balsamo na ibinigay ng reyna ng Sheba kay Haring Solomon.</div>
  <div id="chapter9_verse10">
    <b>
      <sup>10 </sup>
    </b>At bukod dito, ang mga lingkod ni Hiram at ang mga lingkod ni Solomon na nagdala ng ginto mula sa Opir ay nagdala ng mga tabla ng mga puno ng algum at ng mahahalagang bato. </div>
  <div id="chapter9_verse11">
    <b>
      <sup>11 </sup>
    </b>At mula sa mga tabla ng mga puno ng algum ay gumawa ang hari ng mga hagdan para sa bahay ni Jehova at para sa bahay ng hari at gayundin ng mga alpa at mga panugtog na de-kuwerdas para sa mga mang-aawit, at ang katulad ng mga iyon ay hindi pa kailanman nakita noong una sa lupain ng Juda.</div>
  <div id="chapter9_verse12">
    <b>
      <sup>12 </sup>
    </b>At ibinigay ni Haring Solomon sa reyna ng Sheba ang lahat ng kaniyang kinalugdan na hiniling niya, bukod pa sa halaga ng dinala niya sa hari. Kaya pumihit siya at yumaon sa kaniyang <div id="page697"></div>lupain, siya at ang kaniyang mga lingkod.</div>
  <div id="chapter9_verse13">
    <b>
      <sup>13 </sup>
    </b>At ang timbang ng ginto na dumarating kay Solomon sa isang taon ay nagkakahalaga ng anim na raan at animnapu’t anim na talento na ginto, </div>
  <div id="chapter9_verse14">
    <b>
      <sup>14 </sup>
    </b>bukod pa sa mga taong naglalakbay at sa mga mangangalakal na nagdadala nito at sa lahat ng hari ng mga Arabe at sa mga gobernador ng lupain na nagdadala ng ginto at pilak kay Solomon.</div>
  <div id="chapter9_verse15">
    <b>
      <sup>15 </sup>
    </b>At si Haring Solomon ay gumawa ng dalawang daang malalaking kalasag na yari sa haluang ginto (anim na raang siklo ng haluang ginto ang ginamit niya sa bawat malaking kalasag), </div>
  <div id="chapter9_verse16">
    <b>
      <sup>16 </sup>
    </b>at tatlong daang pansalag na yari sa haluang ginto (tatlong gintong mina ang ginamit niya sa bawat pansalag). Pagkatapos ay inilagay ng hari ang mga iyon sa Bahay ng Kagubatan ng Lebanon.</div>
  <div id="chapter9_verse17">
    <b>
      <sup>17 </sup>
    </b>Karagdagan pa, ang hari ay gumawa ng isang malaking tronong garing at kinalupkupan niya iyon ng dalisay na ginto. </div>
  <div id="chapter9_verse18">
    <b>
      <sup>18 </sup>
    </b>At may anim na baytang patungo sa trono, at may isang tuntungang ginto sa trono (magkakabit ang mga iyon), at may mga patungan ng braso sa panig na ito at sa panig na iyon sa tabi ng dakong inuupuan, at dalawang leon ang nakatayo sa tabi ng mga patungan ng braso. </div>
  <div id="chapter9_verse19">
    <b>
      <sup>19 </sup>
    </b>At labindalawang leon ang nakatayo roon sa anim na baytang sa panig na ito at sa panig na iyon. Walang ibang kaharian ang gumawa ng anumang katulad nito. </div>
  <div id="chapter9_verse20">
    <b>
      <sup>20 </sup>
    </b>At ang lahat ng inumang sisidlan ni Haring Solomon ay yari sa ginto, at ang lahat ng sisidlan sa Bahay ng Kagubatan ng Lebanon ay yari sa dalisay na ginto. Walang anumang yari sa pilak; iyon ay itinuturing na walang halaga nang mga araw ni Solomon. </div>
  <div id="chapter9_verse21">
    <b>
      <sup>21 </sup>
    </b>Sapagkat ang mga barkong pag-aari ng hari ay pumaparoon sa Tarsis na sakay ang mga lingkod ni Hiram. Minsan sa bawat tatlong taon ay dumarating ang mga barko ng Tarsis, na may dalang ginto at pilak, garing, at mga unggoy at mga paboreal.</div>
  <div id="chapter9_verse22">
    <b>
      <sup>22 </sup>
    </b>Kaya si Haring Solomon ay mas dakila kaysa sa lahat ng iba pang hari sa lupa sa kayamanan at karunungan. </div>
  <div id="chapter9_verse23">
    <b>
      <sup>23 </sup>
    </b>At hinahanap ng lahat ng hari sa lupa ang mukha ni Solomon upang dinggin ang kaniyang karunungan, na inilagay ng tunay na Diyos sa kaniyang puso. </div>
  <div id="chapter9_verse24">
    <b>
      <sup>24 </sup>
    </b>At nagdadala sila ng kani-kaniyang kaloob, mga kagamitang pilak at mga kagamitang ginto at mga kasuutan, baluti at langis ng balsamo, mga kabayo at mga mula bilang taunang kinagawian. </div>
  <div id="chapter9_verse25">
    <b>
      <sup>25 </sup>
    </b>At nagkaroon si Solomon ng apat na libong kuwadra ng mga kabayo at mga karo at labindalawang libong kabayong pandigma, at inilalagay niya ang mga iyon sa mga lunsod ng karo at malapit sa hari sa Jerusalem. </div>
  <div id="chapter9_verse26">
    <b>
      <sup>26 </sup>
    </b>At siya ay naging tagapamahala sa lahat ng hari mula sa Ilog hanggang sa lupain ng mga Filisteo at hanggang sa hangganan ng Ehipto. </div>
  <div id="chapter9_verse27">
    <b>
      <sup>27 </sup>
    </b>Karagdagan pa, pinangyari ng hari na ang pilak sa Jerusalem ay maging tulad ng mga bato; at ang tablang sedro ay pinangyari niyang maging tulad ng mga puno ng sikomoro na nasa Sepela dahil sa kasaganaan. </div>
  <div id="chapter9_verse28">
    <b>
      <sup>28 </sup>
    </b>At may mga nagdadala ng mga kabayo kay Solomon mula sa Ehipto at mula sa lahat ng iba pang lupain.</div>
  <div id="chapter9_verse29">
    <b>
      <sup>29 </sup>
    </b>Kung tungkol sa iba pa sa mga pangyayari kay Solomon, ang una at ang huli, hindi ba nakasulat ang mga iyon sa mga salita ni Natan na propeta at sa <div id="page698"></div>hula ni Ahias na Shilonita at sa talaan ng mga pangitain ni Ido na tagapangitain may kinalaman kay Jeroboam na anak ni Nebat? </div>
  <div id="chapter9_verse30">
    <b>
      <sup>30 </sup>
    </b>At si Solomon ay patuloy na naghari sa Jerusalem sa buong Israel sa loob ng apatnapung taon. </div>
  <div id="chapter9_verse31">
    <b>
      <sup>31 </sup>
    </b>Sa wakas si Solomon ay humigang kasama ng kaniyang mga ninuno. Kaya inilibing nila siya sa Lunsod ni David na kaniyang ama; at si Rehoboam na kaniyang anak ay nagsimulang maghari bilang kahalili niya.</div>
</div>