<div><div id="chapter29_verse1"><span class="w_ch"><b>29 </b></span>Si David na hari ay nagsabi ngayon sa buong kongregasyon: “Si Solomon na aking anak, ang pinili ng Diyos, ay bata pa at maselan, ngunit ang gawain ay malaki; sapagkat ang kastilyo ay hindi para <div id="page682"></div>sa tao, kundi para sa Diyos na Jehova. </div><div id="chapter29_verse2"><b><sup>2 </sup></b>At ayon sa aking buong kapangyarihan ay inihanda ko para sa bahay ng aking Diyos ang ginto para sa kayariang ginto, at ang pilak para sa kayariang pilak, at ang tanso para sa kayariang tanso, ang bakal para sa kayariang bakal, at ang mga tabla para sa kayariang tabla; mga batong onix, at mga batong ikakalupkop sa pamamagitan ng matigas na argamasa, at maliliit na batong mosayko, at bawat mahalagang bato, at mga batong alabastro na pagkarami-rami. </div><div id="chapter29_verse3"><b><sup>3 </sup></b>At yamang kinalulugdan ko ang bahay ng aking Diyos, mayroon pa akong isang pantanging pag-aari, ginto at pilak; ibinibigay ko iyon sa bahay ng aking Diyos bukod pa sa lahat ng inihanda ko para sa banal na bahay: </div><div id="chapter29_verse4"><b><sup>4 </sup></b>tatlong libong talento na ginto mula sa ginto ng Opir, at pitong libong talentong dinalisay na pilak, upang ibalot sa mga pader ng mga bahay; </div><div id="chapter29_verse5"><b><sup>5 </sup></b>ng ginto para sa kayariang ginto, at ng pilak para sa kayariang pilak at para sa lahat ng gawain sa pamamagitan ng kamay ng mga bihasang manggagawa. At sino ang nagkukusang-loob na punuin ang kaniyang kamay ngayon ng isang kaloob para kay Jehova?”</div><div id="chapter29_verse6"><b><sup>6 </sup></b>At ang mga prinsipe ng mga sambahayan sa panig ng ama at ang mga prinsipe ng mga tribo ng Israel at ang mga pinuno ng mga libu-libo at ng mga daan-daan at ang mga pinuno sa gawain ng hari ay nagkusang-loob. </div><div id="chapter29_verse7"><b><sup>7 </sup></b>Nang magkagayon ay nagbigay sila sa paglilingkod sa bahay ng tunay na Diyos ng ginto na nagkakahalaga ng limang libong talento at sampung libong darik at pilak na nagkakahalaga ng sampung libong talento at tanso na nagkakahalaga ng labingwalong libong talento at bakal na nagkakahalaga ng isang daang libong talento. </div><div id="chapter29_verse8"><b><sup>8 </sup></b>At anumang bato ang masumpungan sa kaninumang tao ay ibinigay nila sa kayamanan ng bahay ni Jehova sa ilalim ng pangangasiwa ni Jehiel na Gersonita. </div><div id="chapter29_verse9"><b><sup>9 </sup></b>At ang bayan ay nagsaya sa kanilang paghahandog nang kusang-loob, sapagkat naghandog sila nang kusang-loob kay Jehova taglay ang sakdal na puso; at maging si David na hari ay nagsaya na may malaking kagalakan.</div><div id="chapter29_verse10"><b><sup>10 </sup></b>Dahil dito ay pinagpala ni David si Jehova sa paningin ng buong kongregasyon at sinabi ni David: “Pagpalain ka nawa, O Jehova na Diyos ng Israel na aming ama, mula sa panahong walang takda at maging hanggang sa panahong walang takda. </div><div id="chapter29_verse11"><b><sup>11 </sup></b>Sa iyo, O Jehova, ang kadakilaan at ang kalakasan at ang kagandahan at ang kagalingan at ang dangal; sapagkat ang lahat ng bagay sa langit at sa lupa ay sa iyo. Sa iyo ang kaharian, O Jehova, ang Isa rin na nagtataas ng iyong sarili bilang ulo ng lahat. </div><div id="chapter29_verse12"><b><sup>12 </sup></b>Ang kayamanan at ang kaluwalhatian ay dahil sa iyo, at ikaw ay nagpupuno sa lahat ng bagay; at sa iyong kamay ay may kapangyarihan at kalakasan, at nasa iyong kamay ang kakayahang magpadakila at magbigay ng lakas sa lahat. </div><div id="chapter29_verse13"><b><sup>13 </sup></b>At ngayon, O aming Diyos, nagpapasalamat kami sa iyo at pinupuri namin ang iyong magandang pangalan.</div><div id="chapter29_verse14"><b><sup>14 </sup></b>“At gayunman, sino ako at sino ang aking bayan, upang magkaroon kami ng kapangyarihang maghandog nang kusang-loob na tulad nito? Sapagkat ang lahat ng bagay ay mula sa iyo, at mula sa iyong sariling kamay ay nagbigay kami sa iyo. </div><div id="chapter29_verse15"><b><sup>15 </sup></b>Sapagkat kami ay mga naninirahang dayuhan sa harap mo at mga nakikipamayan na gaya ng lahat ng aming mga ninuno. Ang aming mga araw sa ibabaw <div id="page683"></div>ng lupa ay tulad ng anino at walang pag-asa. </div><div id="chapter29_verse16"><b><sup>16 </sup></b>O Jehova na aming Diyos, ang lahat ng kasaganaang ito na inihanda namin upang ipagtayo ka ng isang bahay para sa iyong banal na pangalan, mula ito sa iyong kamay, at sa iyo ang lahat ng ito. </div><div id="chapter29_verse17"><b><sup>17 </sup></b>At nalalaman kong lubos, O Diyos ko, na ikaw ay tagasuri ng puso, at nalulugod ka sa pagkamatuwid. Ako, sa ganang akin, sa katapatan ng aking puso ay kusang-loob akong naghandog ng lahat ng bagay na ito, at ngayon ay nasisiyahan akong makita ang iyong bayan na narito at naghahandog nang kusang-loob sa iyo. </div><div id="chapter29_verse18"><b><sup>18 </sup></b>O Jehova na Diyos ni Abraham, ni Isaac at ni Israel na aming mga ninuno, ingatan mo ito hanggang sa panahong walang takda bilang ang hilig ng mga kaisipan ng puso ng iyong bayan, at ituon mo sa iyo ang kanilang puso. </div><div id="chapter29_verse19"><b><sup>19 </sup></b>At si Solomon na aking anak ay bigyan mo ng sakdal na puso upang tuparin ang iyong mga utos, ang iyong mga patotoo at ang iyong mga tuntunin, at upang gawin ang lahat ng bagay, at upang itayo ang kastilyo na aking ipinaghanda.”</div><div id="chapter29_verse20"><b><sup>20 </sup></b>At si David ay nagsabi sa buong kongregasyon: “Pagpalain ninyo ngayon si Jehova na inyong Diyos.” At pinagpala ng buong kongregasyon si Jehova na Diyos ng kanilang mga ninuno at yumukod at nagpatirapa kay Jehova at sa hari. </div><div id="chapter29_verse21"><b><sup>21 </sup></b>At sila ay nagpatuloy na maghain ng mga hain kay Jehova at maghandog ng mga handog na sinusunog para kay Jehova kinabukasan pagkatapos ng araw na iyon, isang libong guyang toro, isang libong barakong tupa, isang libong lalaking kordero at ang kanilang mga handog na inumin, ng mga hain nga na napakarami para sa buong Israel. </div><div id="chapter29_verse22"><b><sup>22 </sup></b>At sila ay nagpatuloy na kumain at uminom sa harap ni Jehova nang araw na iyon na may malaking pagsasaya; at sa ikalawang pagkakataon ay ginawa nilang hari si Solomon na anak ni David at pinahiran nila siya para kay Jehova bilang lider at gayundin si Zadok bilang saserdote. </div><div id="chapter29_verse23"><b><sup>23 </sup></b>At si Solomon ay nagsimulang umupo sa trono ni Jehova bilang hari na kahalili ni David na kaniyang ama at nagtagumpay, at ang lahat ng mga Israelita ay masunurin sa kaniya. </div><div id="chapter29_verse24"><b><sup>24 </sup></b>Kung tungkol sa lahat ng prinsipe at sa makapangyarihang mga lalaki at gayundin sa lahat ng mga anak ni Haring David, sila ay nagpasakop kay Solomon na hari. </div><div id="chapter29_verse25"><b><sup>25 </sup></b>At patuloy na pinadakilang lubha ni Jehova si Solomon sa paningin ng buong Israel at binigyan niya ito ng gayong maharlikang dangal na hindi pa tinaglay ng sinumang hari na nauna sa kaniya sa Israel.</div><div id="chapter29_verse26"><b><sup>26 </sup></b>Kung tungkol kay David na anak ni Jesse, siya ay naghari sa buong Israel; </div><div id="chapter29_verse27"><b><sup>27 </sup></b>at ang mga araw na ipinaghari niya sa Israel ay apatnapung taon. Sa Hebron ay naghari siya nang pitong taon, at sa Jerusalem ay naghari siya nang tatlumpu’t tatlong taon. </div><div id="chapter29_verse28"><b><sup>28 </sup></b>At siya ay namatay na may lubos na katandaan, puspos ng mga araw, kayamanan at kaluwalhatian; at si Solomon na kaniyang anak ay nagsimulang maghari bilang kahalili niya. </div><div id="chapter29_verse29"><b><sup>29 </sup></b>Kung tungkol sa mga pangyayari kay David na hari, ang mga una at ang huli, doon nakasulat ang mga iyon sa mga salita ni Samuel na tagakita at sa mga salita ni Natan na propeta at sa mga salita ni Gad na tagapangitain, </div><div id="chapter29_verse30"><b><sup>30 </sup></b>kasama ng buo niyang paghahari at ng kaniyang kalakasan at ng mga panahong dumaan sa kaniya at sa Israel at sa lahat ng kaharian ng mga lupain.</div></div>