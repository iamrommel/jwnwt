<div>
  <div id="chapter4_verse1">
    <span class="w_ch">
      <b>4 </b>
    </span>At ako ay nagbalik upang makita ko ang lahat ng paniniil na ginagawa sa ilalim ng araw, at, narito! ang mga luha niyaong mga sinisiil, ngunit wala silang mang-aaliw; at sa panig ng kanilang mga maniniil ay may kapangyarihan, anupat wala silang mang-aaliw. </div>
  <div id="chapter4_verse2">
    <b>
      <sup>2 </sup>
    </b>At pinuri <div id="page1052"></div>ko ang patay na namatay na sa halip na ang buháy na nabubuhay pa. </div>
  <div id="chapter4_verse3">
    <b>
      <sup>3 </sup>
    </b>Kaya mas mabuti kaysa sa kanilang dalawa yaong hindi pa umiiral, na hindi pa nakakita sa kapaha-pahamak na gawa na ginagawa sa ilalim ng araw.</div>
  <div id="chapter4_verse4">
    <b>
      <sup>4 </sup>
    </b>At nakita ko mismo ang lahat ng pagpapagal at ang lahat ng kahusayan sa paggawa, na iyon ay nagbubunga ng pagpapaligsahan sa isa’t isa; ito rin ay walang kabuluhan at paghahabol sa hangin.</div>
  <div id="chapter4_verse5">
    <b>
      <sup>5 </sup>
    </b>Ang hangal ay naghahalukipkip ng kaniyang mga kamay at kumakain ng kaniyang sariling laman.</div>
  <div id="chapter4_verse6">
    <b>
      <sup>6 </sup>
    </b>Mas mabuti ang sandakot na kapahingahan kaysa sa dalawang dakot ng pagpapagal at paghahabol sa hangin.</div>
  <div id="chapter4_verse7">
    <b>
      <sup>7 </sup>
    </b>Ako ay nagbalik upang makita ko ang kawalang-kabuluhan sa ilalim ng araw: </div>
  <div id="chapter4_verse8">
    <b>
      <sup>8 </sup>
    </b>May isa, ngunit walang ikalawa; wala rin siyang anak o kapatid, ngunit walang wakas ang lahat ng kaniyang pagpapagal. Gayundin, ang kaniyang mga mata ay hindi nasisiyahan sa kayamanan: “At para kanino ako nagpapagal at nagkakait ng mabubuting bagay sa aking kaluluwa?” Ito rin ay walang kabuluhan, at ito ay isang kapaha-pahamak na kaabalahan.</div>
  <div id="chapter4_verse9">
    <b>
      <sup>9 </sup>
    </b>Ang dalawa ay mas mabuti kaysa sa isa, sapagkat sila ay may mabuting gantimpala dahil sa kanilang pagpapagal. </div>
  <div id="chapter4_verse10">
    <b>
      <sup>10 </sup>
    </b>Sapagkat kung mabuwal ang isa sa kanila, maibabangon ng isa pa ang kaniyang kasama. Ngunit paano na lamang kung mabuwal ang isa at walang ibang magbabangon sa kaniya?</div>
  <div id="chapter4_verse11">
    <b>
      <sup>11 </sup>
    </b>Bukod diyan, kung dalawa ang hihigang magkasama, sila nga ay tiyak na iinit; ngunit paano makapananatiling mainit ang nag-iisa lamang? </div>
  <div id="chapter4_verse12">
    <b>
      <sup>12 </sup>
    </b>At kung may makapananaig sa nag-iisa, ang dalawang magkasama ay makapaninindigan laban sa kaniya. At ang panali na tatlong-ikid ay hindi madaling mapatid.</div>
  <div id="chapter4_verse13">
    <b>
      <sup>13 </sup>
    </b>Mas mabuti ang batang nagdarahop ngunit marunong kaysa sa haring matanda na ngunit hangal, na walang sapat na nalalaman upang tumanggap pa ng babala. </div>
  <div id="chapter4_verse14">
    <b>
      <sup>14 </sup>
    </b>Sapagkat lumabas siya mula sa bahay-bilangguan upang maging hari, bagaman sa pagkahari ng isang ito ay ipinanganak siyang dukha. </div>
  <div id="chapter4_verse15">
    <b>
      <sup>15 </sup>
    </b>Nakita ko ang lahat ng buháy na lumalakad sa ilalim ng araw, kung ano ang nangyayari sa bata, na ikalawa, na tumatayong kahalili niyaong isa. </div>
  <div id="chapter4_verse16">
    <b>
      <sup>16 </sup>
    </b>Walang wakas sa lahat ng mga tao, sa kanilang lahat na napasaharap niya; ni magsasaya man sa kaniya ang mga tao sa dakong huli, sapagkat ito rin ay walang kabuluhan at paghahabol sa hangin.</div>
</div>