<div>
  <p class="w_biblebookname">Kawikaan</p>
  <p class="sb">
    <a id="chapter11"></a>
    <a id="chapter11_verse1"></a>
    <span class="w_ch">
      <b>11 </b>
    </span>Ang madayang pares ng timbangan ay karima-rimarim kay Jehova, ngunit ang hustong batong-panimbang ay kalugud-lugod sa kaniya.</p>
  <p class="sb">
    <a id="chapter11_verse2"></a>
    <b>
      <sup>2 </sup>
    </b>Dumating ba ang kapangahasan? Kung gayon ay darating ang kasiraang-puri; ngunit ang karunungan ay nasa mga mahinhin.</p>
  <p class="sb">
    <a id="chapter11_verse3"></a>
    <b>
      <sup>3 </sup>
    </b>Ang katapatan ng mga matuwid ang pumapatnubay sa kanila, ngunit ang pagpilipit ng mga nakikitungo nang may kataksilan ang mananamsam sa kanila.</p>
  <p class="sb">
    <a id="chapter11_verse4"></a>
    <b>
      <sup>4 </sup>
    </b>Ang mahahalagang pag-aari ay hindi mapakikinabangan sa araw ng poot, ngunit katuwiran ang magliligtas mula sa kamatayan.</p>
  <p class="sb">
    <a id="page1019"></a>
    <a id="chapter11_verse5"></a>
    <b>
      <sup>5 </sup>
    </b>Ang katuwiran ng walang kapintasan ang magtutuwid ng kaniyang lakad, ngunit sa kaniyang sariling kabalakyutan ay mabubuwal ang balakyot. <a id="chapter11_verse6"></a><b><sup>6 </sup></b>Ang katuwiran ng mga matapat ang magliligtas sa kanila, ngunit dahil sa kanilang paghahangad ay mahuhuli yaong mga nakikitungo nang may kataksilan.</p>
  <p class="sb">
    <a id="chapter11_verse7"></a>
    <b>
      <sup>7 </sup>
    </b>Kapag namatay ang taong balakyot, ang kaniyang pag-asa ay naglalaho; at maging ang pag-asam na salig sa kapangyarihan ay naglaho.</p>
  <p class="sb">
    <a id="chapter11_verse8"></a>
    <b>
      <sup>8 </sup>
    </b>Ang matuwid ang siyang inililigtas mula sa kabagabagan, at ang balakyot ay pumapasok na kahalili niya.</p>
  <p class="sb">
    <a id="chapter11_verse9"></a>
    <b>
      <sup>9 </sup>
    </b>Sa pamamagitan ng kaniyang bibig ay ipinapahamak ng apostata ang kaniyang kapuwa, ngunit sa pamamagitan ng kaalaman ay naliligtas ang mga matuwid.</p>
  <p class="sb">
    <a id="chapter11_verse10"></a>
    <b>
      <sup>10 </sup>
    </b>Dahil sa kabutihan ng mga matuwid ay lubhang nagagalak ang bayan, ngunit kapag namamatay ang mga balakyot ay may hiyaw ng kagalakan.</p>
  <p class="sb">
    <a id="chapter11_verse11"></a>
    <b>
      <sup>11 </sup>
    </b>Dahil sa pagpapala ng mga matuwid ay naitataas ang bayan, ngunit dahil sa bibig ng mga balakyot ay nagigiba ito.</p>
  <p class="sb">
    <a id="chapter11_verse12"></a>
    <b>
      <sup>12 </sup>
    </b>Siyang kapos ang puso ay humahamak sa kaniyang kapuwa, ngunit ang taong may malawak na kaunawaan ang siyang nananatiling tahimik.</p>
  <p class="sb">
    <a id="chapter11_verse13"></a>
    <b>
      <sup>13 </sup>
    </b>Ang gumagala bilang maninirang-puri ay nagbubunyag ng lihim na usapan, ngunit ang may tapat na espiritu ay nagtatakip ng isang bagay.</p>
  <p class="sb">
    <a id="chapter11_verse14"></a>
    <b>
      <sup>14 </sup>
    </b>Kung walang mahusay na patnubay, ang bayan ay bumabagsak; ngunit may kaligtasan sa karamihan ng mga tagapayo.</p>
  <p class="sb">
    <a id="chapter11_verse15"></a>
    <b>
      <sup>15 </sup>
    </b>Ang isa ay tiyak na mapapariwara dahil nanagot siya para sa taong di-kilala, ngunit ang napopoot sa pakikipagkamay ay nananatiling malaya sa alalahanin.</p>
  <p class="sb">
    <a id="chapter11_verse16"></a>
    <b>
      <sup>16 </sup>
    </b>Ang babaing kahali-halina ang siyang may tangan sa kaluwalhatian; ngunit ang mga maniniil, sa ganang kanila, ang may tangan sa kayamanan.</p>
  <p class="sb">
    <a id="chapter11_verse17"></a>
    <b>
      <sup>17 </sup>
    </b>Ang taong may maibiging-kabaitan ay gumagawa ng mabuti sa kaniyang sariling kaluluwa, ngunit ang taong malupit ay nagdadala ng sumpa sa kaniyang sariling katawan.</p>
  <p class="sb">
    <a id="chapter11_verse18"></a>
    <b>
      <sup>18 </sup>
    </b>Ang balakyot ay nagtitipon ng huwad na kabayaran, ngunit yaon namang naghahasik ng katuwiran, tunay na pakinabang.</p>
  <p class="sb">
    <a id="chapter11_verse19"></a>
    <b>
      <sup>19 </sup>
    </b>Ang matatag na naninindigan sa katuwiran ay nakahanay sa buhay, ngunit ang humahabol sa kasamaan ay nakahanay sa sarili niyang kamatayan.</p>
  <p class="sb">
    <a id="chapter11_verse20"></a>
    <b>
      <sup>20 </sup>
    </b>Yaong mga liko ang puso ay karima-rimarim kay Jehova, ngunit ang mga walang kapintasan sa kanilang lakad ay kalugud-lugod sa kaniya.</p>
  <p class="sb">
    <a id="chapter11_verse21"></a>
    <b>
      <sup>21 </sup>
    </b>Bagaman ang kamay ay humawak sa kamay, ang masamang tao ay hindi yayaong di-naparurusahan; ngunit ang supling ng mga matuwid ay tiyak na makatatakas.</p>
  <p class="sb">
    <a id="chapter11_verse22"></a>
    <b>
      <sup>22 </sup>
    </b>Gaya ng gintong singsing na pang-ilong na nasa nguso ng baboy, gayon ang babaing maganda ngunit humihiwalay sa katinuan.</p>
  <p class="sb">
    <a id="chapter11_verse23"></a>
    <b>
      <sup>23 </sup>
    </b>Ang pagnanasa ng mga matuwid ay tiyak na mabuti; ang pag-asa ng mga balakyot ay poot.</p>
  <p class="sb">
    <a id="chapter11_verse24"></a>
    <b>
      <sup>24 </sup>
    </b>May namumudmod at gayunma’y dumarami pa; may nagpipigil din sa paggawa ng nararapat, <a id="page1020"></a>ngunit nauuwi lamang ito sa kakapusan.</p>
  <p class="sb">
    <a id="chapter11_verse25"></a>
    <b>
      <sup>25 </sup>
    </b>Ang kaluluwang bukas-palad ay patatabain, at ang saganang dumidilig sa iba ay sagana ring didiligin.</p>
  <p class="sb">
    <a id="chapter11_verse26"></a>
    <b>
      <sup>26 </sup>
    </b>Ang nagkakait ng butil—susumpain siya ng taong-bayan, ngunit may pagpapala para sa ulo ng nagbibili niyaon.</p>
  <p class="sb">
    <a id="chapter11_verse27"></a>
    <b>
      <sup>27 </sup>
    </b>Siya na naghahanap ng kabutihan ay maghahangad ng kabutihang-loob; ngunit kung tungkol sa humahanap ng kasamaan, darating ito sa kaniya.</p>
  <p class="sb">
    <a id="chapter11_verse28"></a>
    <b>
      <sup>28 </sup>
    </b>Ang nagtitiwala sa kaniyang kayamanan—siya ay mabubuwal; ngunit gaya ng mga dahon ay mamumukadkad ang mga matuwid.</p>
  <p class="sb">
    <a id="chapter11_verse29"></a>
    <b>
      <sup>29 </sup>
    </b>Kung tungkol sa sinumang nagdadala ng sumpa sa kaniyang sariling sambahayan, magmamay-ari siya ng hangin; at ang taong mangmang ay magiging lingkod niyaong may pusong marunong.</p>
  <p class="sb">
    <a id="chapter11_verse30"></a>
    <b>
      <sup>30 </sup>
    </b>Ang bunga ng matuwid ay punungkahoy ng buhay, at siyang nagwawagi ng mga kaluluwa ay marunong.</p>
  <p class="sb">
    <a id="chapter11_verse31"></a>
    <b>
      <sup>31 </sup>
    </b>Narito! Ang matuwid—sa lupa ay gagantihan siya. Gaano pa kaya ang balakyot at ang makasalanan!</p>
</div>