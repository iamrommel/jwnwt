<div>
  <div id="chapter10_verse1">
    <span class="w_ch">
      <b>10 </b>
    </span>Pagkatapos ng mga bagay na ito, ang Panginoon ay nag-atas ng pitumpung iba pa at isinugo sila nang dala-dalawa sa unahan niya sa bawat lunsod at dako na kaniya mismong paroroonan. </div>
  <div id="chapter10_verse2">
    <b>
      <sup>2 </sup>
    </b>Sa gayon ay pinasimulan niyang sabihin sa kanila: “Tunay nga, ang aanihin ay marami, ngunit ang mga manggagawa ay kakaunti. Kaya nga magsumamo kayo sa Panginoon ng pag-aani na magpadala ng mga manggagawa sa kaniyang pag-aani. </div>
  <div id="chapter10_verse3">
    <b>
      <sup>3 </sup>
    </b>Humayo kayo. Narito! Isinusugo ko kayong gaya ng mga kordero sa gitna ng mga lobo. </div>
  <div id="chapter10_verse4">
    <b>
      <sup>4 </sup>
    </b>Huwag kayong magdala ng supot ng salapi, ni supot ng pagkain, ni mga sandalyas, at huwag yakapin sa daan ang sinuman bilang pagbati. </div>
  <div id="chapter10_verse5">
    <b>
      <sup>5 </sup>
    </b>Saanman kayo pumasok sa isang bahay ay sabihin muna, ‘Magkaroon nawa ng kapayapaan ang bahay na ito.’ </div>
  <div id="chapter10_verse6">
    <b>
      <sup>6 </sup>
    </b>At kung naroon ang isang kaibigan ng kapayapaan, ang inyong kapayapaan ay mananatili sa kaniya. Ngunit kung wala, babalik ito sa inyo. </div>
  <div id="chapter10_verse7">
    <b>
      <sup>7 </sup>
    </b>Kaya manatili kayo sa bahay na iyon, na kinakain at iniinom ang mga bagay na inilalaan nila, sapagkat ang manggagawa ay karapat-dapat sa kaniyang kabayaran. Huwag kayong magpalipat-lipat sa bahay-bahay.</div>
  <div id="chapter10_verse8">
    <b>
      <sup>8 </sup>
    </b>“Gayundin, saanman kayo pumasok sa isang lunsod at tanggapin nila kayo, kainin ninyo ang mga bagay na inihahain sa inyo, </div>
  <div id="chapter10_verse9">
    <b>
      <sup>9 </sup>
    </b>at pagalingin ang mga maysakit doon, at patuloy na sabihin sa kanila, ‘Ang kaharian ng Diyos ay malapit na sa inyo.’ </div>
  <div id="chapter10_verse10">
    <b>
      <sup>10 </sup>
    </b>Ngunit saanman kayo pumasok sa isang lunsod at hindi nila kayo tanggapin, lumabas kayo sa malalapad na daan nito at sabihin, </div>
  <div id="chapter10_verse11">
    <b>
      <sup>11 </sup>
    </b>‘Maging ang alabok na dumikit sa aming mga paa mula sa inyong lunsod ay ipinupunas namin laban sa inyo. Gayunpaman, ingatan ninyo ito sa isipan, na ang kaharian ng Diyos ay malapit na.’ </div>
  <div id="chapter10_verse12">
    <b>
      <sup>12 </sup>
    </b>Sinasabi ko sa inyo na higit na mababata ng Sodoma ang araw na iyon kaysa sa lunsod na iyon.</div>
  <div id="chapter10_verse13">
    <b>
      <sup>13 </sup>
    </b>“Sa aba mo, Corazin! Sa aba mo, Betsaida! sapagkat kung ang makapangyarihang mga gawa na naganap sa inyo ay naganap sa Tiro at Sidon, matagal na sana silang nagsisi, na nakaupong may telang-sako at abo. </div>
  <div id="chapter10_verse14">
    <b>
      <sup>14 </sup>
    </b>Dahil dito ay higit na mababata ng Tiro at Sidon ang paghuhukom kaysa sa inyo. </div>
  <div id="chapter10_verse15">
    <b>
      <sup>15 </sup>
    </b>At ikaw, Capernaum, itataas ka kaya sa langit? Sa Hades ka ibababa!</div>
  <div id="chapter10_verse16">
    <b>
      <sup>16 </sup>
    </b>“Siya na nakikinig sa inyo ay nakikinig din sa akin. At siya na nagwawalang-halaga sa inyo ay nagwawalang-halaga rin sa akin. Isa pa, siya na nagwawalang-halaga sa akin ay nagwawalang-halaga rin sa kaniya na nagsugo sa akin.”</div>
  <div id="chapter10_verse17">
    <b>
      <sup>17 </sup>
    </b>Nang magkagayon ay bumalik na may kagalakan ang pitumpu, na sinasabi: “Panginoon, maging ang mga demonyo ay napasasakop sa amin sa pamamagitan ng paggamit ng iyong pangalan.” </div>
  <div id="chapter10_verse18">
    <b>
      <sup>18 </sup>
    </b>Sa gayon ay sinabi niya sa kanila: “Namamasdan ko na si Satanas na nahulog na tulad ng kidlat mula sa langit. </div>
  <div id="chapter10_verse19">
    <b>
      <sup>19 </sup>
    </b>Narito! Ibinigay ko na sa inyo ang awtoridad na yurakan ng inyong mga paa ang mga serpiyente at mga alakdan, at sa ibabaw ng lahat ng kapangyarihan ng kaaway, at walang anumang makapananakit sa inyo. </div>
  <div id="chapter10_verse20">
    <b>
      <sup>20 </sup>
    </b>Gayunpaman, huwag kayong magsaya dahil dito, na ang mga espiritu ay napasasakop sa inyo, kundi magsaya kayo sapagkat ang inyong mga pangalan ay nakasulat na sa langit.” </div>
  <div id="chapter10_verse21">
    <b>
      <sup>21 </sup>
    </b>Nang mismong oras na iyon ay nag-umapaw siya sa kagalakan sa banal na espiritu at sinabi: “Hayagan kitang pinupuri, Ama, Panginoon ng langit at lupa, sapagkat maingat mong ikinubli ang mga bagay na ito mula sa marurunong at matatalino, at isiniwalat ang mga ito sa mga sanggol. Oo, O Ama, sapagkat ang paggawa ng gayon ang siyang paraan na sinang-ayunan mo. </div>
  <div id="chapter10_verse22">
    <b>
      <sup>22 </sup>
    </b>Ang lahat ng bagay ay ibinigay na sa akin ng aking Ama, at kung sino ang Anak ay walang nakaaalam kundi ang Ama; at kung sino ang Ama ay walang nakaaalam kundi ang Anak, at yaong sa kaniya ay nais ng Anak na isiwalat siya.”</div>
  <div id="chapter10_verse23">
    <b>
      <sup>23 </sup>
    </b>Sa gayon ay bumaling siya sa mga alagad nang sila-sila lamang at sinabi: “Maligaya ang mga mata na nakakakita ng mga bagay na inyong nakikita. </div>
  <div id="chapter10_verse24">
    <b>
      <sup>24 </sup>
    </b>Sapagkat sinasabi ko sa inyo, Maraming mga propeta at mga hari ang nagnais na makita ang mga bagay na inyong nakikita ngunit hindi nakita, at marinig ang mga bagay na inyong naririnig ngunit hindi narinig.”</div>
  <div id="chapter10_verse25">
    <b>
      <sup>25 </sup>
    </b>At, narito! isang lalaki na bihasa sa Kautusan ang tumindig, upang subukin siya, at nagsabi: “Guro, ano ang gagawin ko upang ako ay magmana ng buhay na walang hanggan?” </div>
  <div id="chapter10_verse26">
    <b>
      <sup>26 </sup>
    </b>Sinabi niya sa kaniya: “Ano ang nakasulat sa Kautusan? Paano mo binabasa?” </div>
  <div id="chapter10_verse27">
    <b>
      <sup>27 </sup>
    </b>Bilang sagot ay sinabi niya: “ ‘Iibigin mo si Jehova na iyong Diyos nang iyong buong puso at nang iyong buong kaluluwa at nang iyong buong lakas at nang iyong buong pag-iisip,’ at, ‘ang iyong kapuwa gaya ng iyong sarili.’ ” </div>
  <div id="chapter10_verse28">
    <b>
      <sup>28 </sup>
    </b>Sinabi niya sa kaniya: “Wasto ang isinagot mo; ‘patuloy mong gawin ito at magkakamit ka ng buhay.’ ”</div>
  <div id="chapter10_verse29">
    <b>
      <sup>29 </sup>
    </b>Ngunit, sa pagnanais na patunayang matuwid ang kaniyang sarili, sinabi ng lalaki kay Jesus: “Sino ba talaga ang aking kapuwa?” </div>
  <div id="chapter10_verse30">
    <b>
      <sup>30 </sup>
    </b>Bilang tugon ay sinabi ni Jesus: “Isang tao ang bumababa mula sa Jerusalem patungong Jerico at nahulog sa kamay ng mga magnanakaw, na siya ay kapuwa hinubaran at pinaghahampas, at nagsialis, na iniwan siyang halos patay na. </div>
  <div id="chapter10_verse31">
    <b>
      <sup>31 </sup>
    </b>At, nagkataon naman, isang saserdote ang bumababa sa daang iyon, ngunit, nang makita siya nito, dumaan ito sa kabilang tabi. </div>
  <div id="chapter10_verse32">
    <b>
      <sup>32 </sup>
    </b>Gayundin, ang isang Levita rin, nang makababa ito sa dakong iyon at makita siya, ay dumaan sa kabilang tabi. </div>
  <div id="chapter10_verse33">
    <b>
      <sup>33 </sup>
    </b>Ngunit isang Samaritano na naglalakbay sa daang iyon ang dumating sa kaniya at, sa pagkakita sa kaniya, siya ay nahabag. </div>
  <div id="chapter10_verse34">
    <b>
      <sup>34 </sup>
    </b>Kaya nilapitan niya siya at tinalian ang kaniyang mga sugat, na binubuhusan iyon ng langis at alak. Nang magkagayon ay isinakay niya siya sa kaniyang <div id="page1562"></div>sariling hayop at dinala siya sa isang bahay-tuluyan at inalagaan siya. </div>
  <div id="chapter10_verse35">
    <b>
      <sup>35 </sup>
    </b>At nang sumunod na araw ay naglabas siya ng dalawang denario, ibinigay iyon sa may-ari ng bahay-tuluyan, at sinabi, ‘Alagaan mo siya, at anuman ang gugugulin mo bukod pa rito, babayaran ko sa iyo pagbalik ko rito.’ </div>
  <div id="chapter10_verse36">
    <b>
      <sup>36 </sup>
    </b>Sino sa tatlong ito sa wari mo ang naging kapuwa ng taong nahulog sa kamay ng mga magnanakaw?” </div>
  <div id="chapter10_verse37">
    <b>
      <sup>37 </sup>
    </b>Sinabi niya: “Ang isa na kumilos nang may awa sa kaniya.” Sa gayon ay sinabi ni Jesus sa kaniya: “Humayo ka at gayundin ang gawin mo.”</div>
  <div id="chapter10_verse38">
    <b>
      <sup>38 </sup>
    </b>At habang yumayaon sila, pumasok siya sa isang nayon. Dito ay tinanggap siya ng isang babae na nagngangalang Marta bilang panauhin sa bahay. </div>
  <div id="chapter10_verse39">
    <b>
      <sup>39 </sup>
    </b>Ang babae ring ito ay may kapatid na babae na tinatawag na Maria, na nakaupo naman sa paanan ng Panginoon at patuloy na nakikinig sa kaniyang salita. </div>
  <div id="chapter10_verse40">
    <b>
      <sup>40 </sup>
    </b>Si Marta, sa kabilang dako, ay nagagambala sa pag-aasikaso sa maraming tungkulin. Kaya, siya ay lumapit at nagsabi: “Panginoon, hindi ka ba nababahala na pinababayaan akong mag-isa ng aking kapatid na mag-asikaso sa mga bagay-bagay? Kaya nga sabihin mo sa kaniya na tulungan ako.” </div>
  <div id="chapter10_verse41">
    <b>
      <sup>41 </sup>
    </b>Bilang sagot ay sinabi ng Panginoon sa kaniya: “Marta, Marta, ikaw ay nababalisa at nababagabag tungkol sa maraming bagay. </div>
  <div id="chapter10_verse42">
    <b>
      <sup>42 </sup>
    </b>Gayunman, iilang bagay ang kinakailangan, o isa lamang. Sa ganang kaniya, pinili ni Maria ang mabuting bahagi, at hindi ito kukunin sa kaniya.”</div>
</div>