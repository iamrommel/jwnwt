<div>
  <div id="chapter10_verse1">
    <span class="w_ch">
      <b>10 </b>
    </span>At sa Cesarea ay may isang lalaki na nagngangalang Cornelio, isang opisyal ng hukbo ng pangkat na Italyano, gaya ng tawag dito, </div>
  <div id="chapter10_verse2">
    <b>
      <sup>2 </sup>
    </b>isang taong taimtim at natatakot sa Diyos kasama ng kaniyang buong sambahayan, at nagbibigay siya ng maraming kaloob ng awa sa mga tao at nagsusumamo sa Diyos nang patuluyan. </div>
  <div id="chapter10_verse3">
    <b>
      <sup>3 </sup>
    </b>Nang bandang ikasiyam na oras na ng araw ay nakita niya nang malinaw sa pangitain ang isang anghel ng Diyos na dumating sa kaniya at nagsabi sa kaniya: “Cornelio!” </div>
  <div id="chapter10_verse4">
    <b>
      <sup>4 </sup>
    </b>Ang lalaki ay tumitig sa kaniya at sa pagkatakot ay nagsabi: “Ano iyon, Panginoon?” Sinabi niya sa kaniya: “Ang iyong mga panalangin at mga kaloob ng awa ay pumailanlang bilang isang pinakaalaala sa harap ng Diyos. </div>
  <div id="chapter10_verse5">
    <b>
      <sup>5 </sup>
    </b>Kaya ngayon ay magsugo ka ng mga lalaki sa Jope at ipatawag mo ang isang Simon na may huling pangalang Pedro. </div>
  <div id="chapter10_verse6">
    <b>
      <sup>6 </sup>
    </b>Ang taong ito ay nakikipanuluyan sa isang Simon, isang mangungulti, na may bahay sa tabi ng dagat.” </div>
  <div id="chapter10_verse7">
    <b>
      <sup>7 </sup>
    </b>Nang sandaling makaalis ang anghel na nagsalita sa kaniya, tinawag niya ang dalawa sa kaniyang mga tagapaglingkod sa bahay at ang isang taimtim na kawal mula sa mga palagiang naglilingkod sa kaniya, </div>
  <div id="chapter10_verse8">
    <b>
      <sup>8 </sup>
    </b>at inilahad niya sa kanila ang lahat ng bagay at isinugo sila sa Jope.</div>
  <div id="chapter10_verse9">
    <b>
      <sup>9 </sup>
    </b>Nang sumunod na araw habang nagpapatuloy sila sa kanilang paglalakbay at papalapit na sa lunsod, umakyat si Pedro sa bubungan ng bahay nang bandang ikaanim na oras upang manalangin. </div>
  <div id="chapter10_verse10">
    <b>
      <sup>10 </sup>
    </b>Ngunit siya ay lubhang nagutom at nagnais na kumain. Habang naghahanda sila, nawala siya sa kaniyang diwa </div>
  <div id="chapter10_verse11">
    <b>
      <sup>11 </sup>
    </b>at namasdan ang langit na bukás at ang isang uri ng sisidlan na bumababang tulad ng isang malaking kumot na lino na nakabitin sa apat na dulo nito at ibinababa sa lupa; </div>
  <div id="chapter10_verse12">
    <b>
      <sup>12 </sup>
    </b>at doon ay naroroon ang lahat ng uri ng mga nilalang na may apat na paa at mga gumagapang na bagay sa lupa at mga ibon sa langit. </div>
  <div id="chapter10_verse13">
    <b>
      <sup>13 </sup>
    </b>At isang tinig ang dumating sa kaniya: “Tumindig ka, Pedro, magpatay ka at kumain!” </div>
  <div id="chapter10_verse14">
    <b>
      <sup>14 </sup>
    </b>Ngunit sinabi ni Pedro: “Tunay ngang hindi, Panginoon, sapagkat kailanman ay hindi pa ako kumain ng anumang bagay na marungis at marumi.” </div>
  <div id="chapter10_verse15">
    <b>
      <sup>15 </sup>
    </b>At ang tinig ay muling nagsalita sa kaniya, sa ikalawang pagkakataon: “Huwag mo nang tawaging marungis ang mga bagay na nilinis na ng Diyos.” </div>
  <div id="chapter10_verse16">
    <b>
      <sup>16 </sup>
    </b>Ito ay naganap sa ikatlong pagkakataon, at kaagad na kinuhang paitaas sa langit ang sisidlan.</div>
  <div id="chapter10_verse17">
    <b>
      <sup>17 </sup>
    </b>At habang si Pedro ay lubhang naguguluhan sa loob niya kung ano kaya ang kahulugan ng pangitain na kaniyang nakita, narito! ang mga lalaking isinugo ni Cornelio ay nagtatanong na kung alin ang bahay ni Simon at nakatayo roon sa may pintuang-daan. </div>
  <div id="chapter10_verse18">
    <b>
      <sup>18 </sup>
    </b>At sila ay sumigaw at nagtanong kung si Simon na may huling pangalang Pedro ay doon nanunuluyan. </div>
  <div id="chapter10_verse19">
    <b>
      <sup>19 </sup>
    </b>Habang pinag-iisipan ni Pedro ang tungkol sa pangitain, sinabi ng espiritu: “Narito! Tatlong lalaki ang naghahanap sa iyo. </div>
  <div id="chapter10_verse20">
    <b>
      <sup>20 </sup>
    </b>Gayunman, tumindig ka, manaog ka at sumama ka sa kanila, na walang anumang pag-aalinlangan, sapagkat isinugo ko sila.” </div>
  <div id="chapter10_verse21">
    <b>
      <sup>21 </sup>
    </b>Kaya si Pedro <div id="page1656"></div>ay nanaog sa mga lalaki at nagsabi: “Narito! Ako ang hinahanap ninyo. Ano ang dahilan ng inyong pagparito?” </div>
  <div id="chapter10_verse22">
    <b>
      <sup>22 </sup>
    </b>Sinabi nila: “Si Cornelio, na isang opisyal ng hukbo, isang lalaking matuwid at natatakot sa Diyos at may mabuting ulat mula sa buong bansa ng mga Judio, ay binigyan ng isang banal na anghel ng mga tagubilin mula sa Diyos na ipatawag ka upang pumaroon sa kaniyang bahay at makinig sa mga bagay na sasabihin mo.” </div>
  <div id="chapter10_verse23">
    <b>
      <sup>23 </sup>
    </b>Nang magkagayon ay inanyayahan niya sila sa loob at pinatuloy sila.</div>
  <div id="chapter10_verse24">
    <b>
      <sup>24 </sup>
    </b>Nang araw na kasunod niyaon ay pumasok siya sa Cesarea. Sabihin pa, inaasahan sila ni Cornelio, at tinipon niya ang kaniyang mga kamag-anak at matatalik na kaibigan. </div>
  <div id="chapter10_verse25">
    <b>
      <sup>25 </sup>
    </b>Pagpasok ni Pedro, sinalubong siya ni Cornelio, sumubsob sa kaniyang paanan at nangayupapa sa kaniya. </div>
  <div id="chapter10_verse26">
    <b>
      <sup>26 </sup>
    </b>Ngunit itinayo siya ni Pedro, na sinasabi: “Tumindig ka; ako man ay isang tao rin.” </div>
  <div id="chapter10_verse27">
    <b>
      <sup>27 </sup>
    </b>At habang nakikipag-usap siya sa kaniya ay pumasok siya at nasumpungan na maraming tao ang nagkakatipon, </div>
  <div id="chapter10_verse28">
    <b>
      <sup>28 </sup>
    </b>at sinabi niya sa kanila: “Nalalaman ninyong lubos kung paanong di-matuwid na ang isang Judio ay makisama o lumapit sa isang tao ng ibang lahi; gayunma’y ipinakita sa akin ng Diyos na hindi ko dapat tawaging marungis o marumi ang sinumang tao. </div>
  <div id="chapter10_verse29">
    <b>
      <sup>29 </sup>
    </b>Dahil doon ay pumarito ako, na talaga namang walang pagtutol, nang ipatawag ako. Kaya nga itinatanong ko kung ano ang dahilan at ipinatawag ninyo ako.”</div>
  <div id="chapter10_verse30">
    <b>
      <sup>30 </sup>
    </b>Alinsunod dito ay sinabi ni Cornelio: “Apat na araw na ang nakararaan kung bibilangin mula sa oras na ito, nananalangin ako sa aking bahay nang ikasiyam na oras, nang, narito! isang lalaki na may maningning na kagayakan ang tumayo sa harap ko </div>
  <div id="chapter10_verse31">
    <b>
      <sup>31 </sup>
    </b>at nagsabi, ‘Cornelio, ang iyong panalangin ay malugod na pinakinggan at ang iyong mga kaloob ng awa ay inalaala sa harap ng Diyos. </div>
  <div id="chapter10_verse32">
    <b>
      <sup>32 </sup>
    </b>Kaya nga magsugo ka sa Jope at ipatawag mo si Simon, na may huling pangalang Pedro. Ang taong ito ay nanunuluyan sa bahay ni Simon, isang mangungulti, na nasa tabi ng dagat.’ </div>
  <div id="chapter10_verse33">
    <b>
      <sup>33 </sup>
    </b>Kaya nga karaka-raka akong nagpasugo sa iyo, at mahusay ang ginawa mo sa pagpunta rito. At sa gayon sa pagkakataong ito ay naririto kaming lahat sa harap ng Diyos upang pakinggan ang lahat ng bagay na iniutos ni Jehova sa iyo na sabihin.”</div>
  <div id="chapter10_verse34">
    <b>
      <sup>34 </sup>
    </b>Sa gayon ay ibinuka ni Pedro ang kaniyang bibig at sinabi: “Tunay ngang napag-uunawa ko na ang Diyos ay hindi nagtatangi, </div>
  <div id="chapter10_verse35">
    <b>
      <sup>35 </sup>
    </b>kundi sa bawat bansa ang tao na natatakot sa kaniya at gumagawa ng katuwiran ay kaayaaya sa kaniya. </div>
  <div id="chapter10_verse36">
    <b>
      <sup>36 </sup>
    </b>Ipinadala niya ang salita sa mga anak ni Israel upang ipahayag sa kanila ang mabuting balita ng kapayapaan sa pamamagitan ni Jesu-Kristo: ang Isang ito ay Panginoon ng lahat ng iba pa. </div>
  <div id="chapter10_verse37">
    <b>
      <sup>37 </sup>
    </b>Alam ninyo ang paksa na pinag-usapan sa buong Judea, pasimula sa Galilea pagkatapos ng bautismo na ipinangaral ni Juan, </div>
  <div id="chapter10_verse38">
    <b>
      <sup>38 </sup>
    </b>samakatuwid nga, si Jesus na mula sa Nazaret, kung paanong pinahiran siya ng Diyos ng banal na espiritu at kapangyarihan, at lumibot siya sa lupain na gumagawa ng mabuti at pinagagaling <div id="page1657"></div>ang lahat niyaong mga sinisiil ng Diyablo; sapagkat ang Diyos ay sumasakaniya. </div>
  <div id="chapter10_verse39">
    <b>
      <sup>39 </sup>
    </b>At kami ay mga saksi sa lahat ng mga bagay na ginawa niya kapuwa sa lupain ng mga Judio at sa Jerusalem; ngunit kanila ring pinatay siya sa pamamagitan ng pagbabayubay sa kaniya sa isang tulos. </div>
  <div id="chapter10_verse40">
    <b>
      <sup>40 </sup>
    </b>Ibinangon ng Diyos ang Isang ito nang ikatlong araw at ipinagkaloob sa kaniya na maging hayag, </div>
  <div id="chapter10_verse41">
    <b>
      <sup>41 </sup>
    </b>hindi sa lahat ng mga tao, kundi sa mga saksi na patiunang hinirang ng Diyos, sa amin, na kumain at uminom na kasama niya pagkatapos ng pagbangon niya mula sa mga patay. </div>
  <div id="chapter10_verse42">
    <b>
      <sup>42 </sup>
    </b>Gayundin, inutusan niya kaming mangaral sa mga tao at lubusang magpatotoo na ito ang Isa na itinalaga ng Diyos na maging hukom ng mga buháy at ng mga patay. </div>
  <div id="chapter10_verse43">
    <b>
      <sup>43 </sup>
    </b>Tungkol sa kaniya ay nagpapatotoo ang lahat ng mga propeta, upang ang bawat isa na nananampalataya sa kaniya ay tumanggap ng kapatawaran ng mga kasalanan sa pamamagitan ng kaniyang pangalan.”</div>
  <div id="chapter10_verse44">
    <b>
      <sup>44 </sup>
    </b>Samantalang nagsasalita pa si Pedro tungkol sa mga bagay na ito, ang banal na espiritu ay bumaba sa lahat niyaong mga nakikinig sa salita. </div>
  <div id="chapter10_verse45">
    <b>
      <sup>45 </sup>
    </b>At ang mga tapat na sumama kay Pedro na kabilang sa mga tuli ay namangha, sapagkat ang walang-bayad na kaloob ng banal na espiritu ay ibinubuhos din sa mga tao ng mga bansa. </div>
  <div id="chapter10_verse46">
    <b>
      <sup>46 </sup>
    </b>Sapagkat narinig nila silang nagsasalita ng mga wika at dinadakila ang Diyos. Nang magkagayon ay tumugon si Pedro: </div>
  <div id="chapter10_verse47">
    <b>
      <sup>47 </sup>
    </b>“Maipagbabawal ba ng sinuman ang tubig upang hindi mabautismuhan ang mga ito na tumanggap ng banal na espiritu na gaya natin?” </div>
  <div id="chapter10_verse48">
    <b>
      <sup>48 </sup>
    </b>Nang magkagayon ay iniutos niyang mabautismuhan sila sa pangalan ni Jesu-Kristo. Pagkatapos ay hiniling nila sa kaniya na manatili nang ilang araw.</div>
</div>