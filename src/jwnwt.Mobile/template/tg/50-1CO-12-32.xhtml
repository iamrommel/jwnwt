<div><div id="chapter12_verse1"><span class="w_ch"><b>12 </b></span>Ngayon may kinalaman sa mga espirituwal na kaloob, mga kapatid, ay hindi ko nais na kayo ay maging walang-alam. </div><div id="chapter12_verse2"><b><sup>2 </sup></b>Alam ninyo na noong kayo ay mga tao ng mga bansa, inaakay kayo patungo sa walang-imik na mga idolong iyon ayon sa pagkaakay sa inyo. </div><div id="chapter12_verse3"><b><sup>3 </sup></b>Kaya nga nais kong ipaalam sa inyo na walang sinumang nagsasalita sa pamamagitan ng espiritu ng Diyos ang nagsasabi: “Si Jesus ay isinumpa!” at walang sinuman ang makapagsasabi: “Si Jesus ay Panginoon!” maliban nang sa pamamagitan ng banal na espiritu.</div><div id="chapter12_verse4"><b><sup>4 </sup></b>Ngayon ay may sari-saring kaloob, ngunit may iisang espiritu; </div><div id="chapter12_verse5"><b><sup>5 </sup></b>at may sari-saring ministeryo, at gayunma’y may iisang Panginoon; </div><div id="chapter12_verse6"><b><sup>6 </sup></b>at may sari-saring gawain, at gayunma’y iisang Diyos ang nagsasagawa ng lahat ng paggawa sa lahat ng mga tao. </div><div id="chapter12_verse7"><b><sup>7 </sup></b>Ngunit ang paghahayag ng espiritu ay ibinibigay sa bawat isa ukol sa isang kapaki-pakinabang na layunin. </div><div id="chapter12_verse8"><b><sup>8 </sup></b>Halimbawa, sa isa ay ibinibigay ang pagsasalita ng karunungan sa pamamagitan ng <div id="page1732"></div>espiritu, sa isa pa ay pagsasalita ng kaalaman ayon sa gayunding espiritu, </div><div id="chapter12_verse9"><b><sup>9 </sup></b>sa isa pa ay pananampalataya sa pamamagitan ng gayunding espiritu, sa isa pa ay mga kaloob na pagpapagaling sa pamamagitan ng iisang espiritung iyon, </div><div id="chapter12_verse10"><b><sup>10 </sup></b>sa iba naman ay mga paggawa ng makapangyarihang mga gawa, sa isa pa ay panghuhula, sa isa pa ay kaunawaan sa kinasihang mga pananalita, sa isa pa ay iba’t ibang wika, at sa isa pa ay pagpapakahulugan sa mga wika. </div><div id="chapter12_verse11"><b><sup>11 </sup></b>Ngunit ang lahat ng gawaing ito ay isinasagawa ng mismong espiritu ring iyon, na namamahagi sa bawat isa nang kani-kaniya ayon sa niloloob nito.</div><div id="chapter12_verse12"><b><sup>12 </sup></b>Sapagkat kung paanong ang katawan ay iisa ngunit maraming sangkap, at ang lahat ng sangkap ng katawang iyon, bagaman marami, ay iisang katawan, gayundin ang Kristo. </div><div id="chapter12_verse13"><b><sup>13 </sup></b>Sapagkat katotohanang sa pamamagitan ng iisang espiritu ay binautismuhan tayong lahat tungo sa iisang katawan, mga Judio man o mga Griego, mga alipin man o malalaya, at ang ipinainom sa ating lahat ay iisang espiritu.</div><div id="chapter12_verse14"><b><sup>14 </sup></b>Sapagkat ang katawan nga ay hindi iisang sangkap, kundi marami. </div><div id="chapter12_verse15"><b><sup>15 </sup></b>Kung sasabihin ng paa: “Sapagkat ako ay hindi kamay, hindi ako bahagi ng katawan,” hindi sa dahilang ito ay hindi iyon bahagi ng katawan. </div><div id="chapter12_verse16"><b><sup>16 </sup></b>At kung sasabihin ng tainga: “Sapagkat ako ay hindi mata, hindi ako bahagi ng katawan,” hindi sa dahilang ito ay hindi iyon bahagi ng katawan. </div><div id="chapter12_verse17"><b><sup>17 </sup></b>Kung ang buong katawan ay mata, saan magkakaroon ng pandinig? Kung ang lahat ng iyon ay pandinig, saan magkakaroon ng pang-amoy? </div><div id="chapter12_verse18"><b><sup>18 </sup></b>Ngunit ngayon ay inilagay ng Diyos ang mga sangkap sa katawan, bawat isa sa kanila, ayon sa kaniyang kinalugdan.</div><div id="chapter12_verse19"><b><sup>19 </sup></b>Kung silang lahat ay iisang sangkap, saan naroroon ang katawan? </div><div id="chapter12_verse20"><b><sup>20 </sup></b>Ngunit ngayon sila ay maraming sangkap, gayunma’y iisang katawan. </div><div id="chapter12_verse21"><b><sup>21 </sup></b>Ang mata ay hindi makapagsasabi sa kamay: “Hindi kita kailangan”; o, muli, ang ulo ay hindi makapagsasabi sa mga paa: “Hindi ko kayo kailangan.” </div><div id="chapter12_verse22"><b><sup>22 </sup></b>Kundi ang nangyayari ay lalo pa ngang kailangan ang mga sangkap ng katawan na waring mas mahihina, </div><div id="chapter12_verse23"><b><sup>23 </sup></b>at ang mga bahagi ng katawan na iniisip nating nakabababa sa karangalan, ang mga ito ang pinalilibutan natin ng lalong saganang karangalan, anupat ang ating mga bahaging di-kaayaaya ang may lalong saganang kagandahan, </div><div id="chapter12_verse24"><b><sup>24 </sup></b>samantalang ang ating mga bahaging magaganda ay hindi nangangailangan ng anuman. Gayunpaman, binuo ng Diyos ang katawan, na binibigyan ng lalong saganang karangalan ang bahagi na may kakulangan, </div><div id="chapter12_verse25"><b><sup>25 </sup></b>upang huwag magkaroon ng pagkakabaha-bahagi sa katawan, kundi ang mga sangkap nito ay magkaroon ng magkakatulad na pagmamalasakit sa isa’t isa. </div><div id="chapter12_verse26"><b><sup>26 </sup></b>At kung ang isang sangkap ay nagdurusa, ang lahat ng iba pang sangkap ay nagdurusang kasama nito; o kung ang isang sangkap ay niluluwalhati, ang lahat ng iba pang sangkap ay nakikipagsaya rito.</div><div id="chapter12_verse27"><b><sup>27 </sup></b>Ngayon kayo ang katawan ni Kristo, at mga sangkap ang bawat isa. </div><div id="chapter12_verse28"><b><sup>28 </sup></b>At inilagay ng Diyos ang bawat isa sa mga ito sa kongregasyon, una, mga apostol; ikalawa, mga propeta; <div id="page1733"></div>ikatlo, mga guro; pagkatapos ay makapangyarihang mga gawa; pagkatapos ay mga kaloob na pagpapagaling; tulong na mga paglilingkod, mga kakayahang manguna, iba’t ibang wika. </div><div id="chapter12_verse29"><b><sup>29 </sup></b>Hindi lahat ay mga apostol, hindi ba? Hindi lahat ay mga propeta, hindi ba? Hindi lahat ay mga guro, hindi ba? Hindi lahat ay nagsasagawa ng makapangyarihang mga gawa, hindi ba? </div><div id="chapter12_verse30"><b><sup>30 </sup></b>Hindi lahat ay may mga kaloob na pagpapagaling, hindi ba? Hindi lahat ay nagsasalita ng mga wika, hindi ba? Hindi lahat ay mga tagapagsalin, hindi ba? </div><div id="chapter12_verse31"><b><sup>31 </sup></b>Ngunit patuloy na hanapin nang may kasigasigan ang mas dakilang mga kaloob. Gayunma’y ipakikita ko sa inyo ang isang nakahihigit na daan.</div></div>