<div><div id="chapter5_verse1"><span class="w_ch"><b>5 </b></span>Kaya nga, sa matatandang lalaki sa inyo ay nagbibigay ako ng ganitong payo, sapagkat ako rin ay isang matandang lalaki na kasama nila at isang saksi sa mga pagdurusa ng Kristo, isang kabahagi maging ng kaluwalhatian na isisiwalat: </div><div id="chapter5_verse2"><b><sup>2 </sup></b>Pastulan ninyo ang kawan ng Diyos na nasa inyong pangangalaga, hindi napipilitan, kundi maluwag sa kalooban; ni hindi dahil sa pag-ibig sa di-tapat na pakinabang, kundi may pananabik; </div><div id="chapter5_verse3"><b><sup>3 </sup></b>ni hindi namamanginoon sa mga mana ng Diyos, kundi maging mga halimbawa sa kawan. </div><div id="chapter5_verse4"><b><sup>4 </sup></b>At kapag nahayag na ang punong pastol, tatanggapin ninyo ang di-kumukupas na korona ng kaluwalhatian.</div><div id="chapter5_verse5"><b><sup>5 </sup></b>Sa katulad na paraan, kayong mga nakababatang lalaki, magpasakop kayo sa matatandang lalaki. Ngunit kayong lahat ay magbigkis ng kababaan ng pag-iisip sa pakikitungo sa isa’t isa, sapagkat sinasalansang ng Diyos ang mga palalo, ngunit binibigyan niya ng di-sana-nararapat na kabaitan ang mga mapagpakumbaba.</div><div id="chapter5_verse6"><b><sup>6 </sup></b>Samakatuwid, magpakababa kayo sa ilalim ng makapangyarihang kamay ng Diyos, upang maitaas niya kayo sa takdang panahon; </div><div id="chapter5_verse7"><b><sup>7 </sup></b>habang inihahagis ninyo sa kaniya ang lahat ng inyong kabalisahan, sapagkat siya ay nagmamalasakit sa inyo. </div><div id="chapter5_verse8"><b><sup>8 </sup></b>Panatilihin ang inyong katinuan, maging mapagbantay. Ang inyong kalaban, ang Diyablo, ay gumagala-gala tulad ng isang leong umuungal, na naghahanap ng masisila. </div><div id="chapter5_verse9"><b><sup>9 </sup></b>Ngunit manindigan kayo laban sa kaniya, matatag sa pananampalataya, yamang nalalaman ninyo na ang gayunding mga bagay sa pamamagitan ng mga pagdurusa ay nagaganap sa buong samahan ng inyong mga kapatid sa sanlibutan. </div><div id="chapter5_verse10"><b><sup>10 </sup></b>Ngunit, pagkatapos ninyong magdusa nang kaunting panahon, ang Diyos ng buong di-sana-nararapat na kabaitan, na tumawag sa inyo sa kaniyang walang-hanggang kaluwalhatian na kaisa ni Kristo, ang mismong tatapos ng inyong pagsasanay, patatatagin niya kayo, palalakasin niya kayo. </div><div id="chapter5_verse11"><b><sup>11 </sup></b>Sumakaniya nawa ang kalakasan magpakailanman. Amen.</div><div id="chapter5_verse12"><b><sup>12 </sup></b>Sa pamamagitan ni Silvano, isang tapat na kapatid, ayon sa turing ko sa kaniya, ay sinulatan ko kayo ng kakaunting salita, upang magbigay ng pampatibay-loob at ng isang marubdob na patotoo na ito ang tunay na di-sana-nararapat na kabaitan ng Diyos; na dito ay tumayo kayong matatag. </div><div id="chapter5_verse13"><b><sup>13 </sup></b>Siya na nasa Babilonya, isang pinili na tulad ninyo, ay nagpapadala ng kaniyang mga pagbati sa inyo, at gayundin si Marcos na aking anak. </div><div id="chapter5_verse14"><b><sup>14 </sup></b>Batiin ninyo ang isa’t isa ng halik ng pag-ibig.</div></div>