<div><div id="chapter5_verse1"><span class="w_ch"><b>5 </b></span>Sapagkat ang bawat mataas na saserdote na kinukuha mula sa mga tao ay inaatasan alang-alang sa mga tao sa mga bagay na may kinalaman sa Diyos, upang siya ay makapaghandog ng mga kaloob at mga hain para sa mga kasalanan. </div><div id="chapter5_verse2"><b><sup>2 </sup></b>Nagagawa niyang makitungo nang mahinahon sa mga walang-alam at sa mga nagkakamali yamang siya rin ay napalilibutan ng kaniyang sariling kahinaan, </div><div id="chapter5_verse3"><b><sup>3 </sup></b>at dahil dito ay kailangan niyang maghandog ukol sa mga kasalanan para sa kaniyang sarili kung paanong para rin sa mga tao.</div><div id="chapter5_verse4"><b><sup>4 </sup></b>Gayundin, ang isang tao ay tumatanggap ng karangalang ito, hindi ayon sa kaniyang sariling kagustuhan, kundi tangi lamang kung tinawag siya ng Diyos, na gaya rin ni Aaron. </div><div id="chapter5_verse5"><b><sup>5 </sup></b>Gayundin naman, hindi niluwalhati ng Kristo ang kaniyang sarili sa pagiging mataas na saserdote, kundi niluwalhati niyaong nagsalita may kinalaman sa kaniya: “Ikaw ang aking anak; ako, ngayon, ako ay naging iyong ama.” </div><div id="chapter5_verse6"><b><sup>6 </sup></b>Gaya rin ng sinasabi niya sa iba pang dako: “Ikaw ay isang saserdote magpakailanman ayon sa paraang gaya ng kay Melquisedec.”</div><div id="chapter5_verse7"><b><sup>7 </sup></b>Nang mga araw ng kaniyang laman ay naghandog [si Kristo] ng mga pagsusumamo at ng mga pakiusap din sa Isa na may kakayahang magligtas sa kaniya mula sa kamatayan, na may malalakas na paghiyaw at mga luha, at malugod siyang pinakinggan dahil sa kaniyang makadiyos na takot. </div><div id="chapter5_verse8"><b><sup>8 </sup></b>Bagaman siya ay Anak, natuto siya ng pagkamasunurin mula sa mga bagay na kaniyang pinagdusahan; </div><div id="chapter5_verse9"><b><sup>9 </sup></b>at pagkatapos na siya ay mapasakdal, siya ang nagkaroon ng pananagutan sa walang-hanggang kaligtasan ng lahat ng sumusunod sa kaniya, </div><div id="chapter5_verse10"><b><sup>10 </sup></b>sapagkat tiyakang tinawag siya ng Diyos na mataas na saserdote ayon sa paraang gaya ng kay Melquisedec.</div><div id="chapter5_verse11"><b><sup>11 </sup></b>May kinalaman sa kaniya ay marami kaming masasabi at mahirap na maipaliwanag, yamang naging mapurol kayo sa inyong pakikinig. </div><div id="chapter5_verse12"><b><sup>12 </sup></b>Sapagkat bagaman dapat nga sanang maging mga guro na kayo dahilan sa panahon, kayo ay muling nangangailangan na may magturo sa inyo mula sa pasimula ng mga panimulang bagay ng mga sagradong kapahayagan ng Diyos; at kayo ay naging gaya ng nangangailangan ng gatas, hindi ng matigas na pagkain. </div><div id="chapter5_verse13"><b><sup>13 </sup></b>Sapagkat ang bawat isa na tumatanggap ng gatas ay walang-kabatiran sa salita ng katuwiran, sapagkat siya ay isang sanggol. </div><div id="chapter5_verse14"><b><sup>14 </sup></b>Ngunit ang matigas na pagkain ay nauukol sa mga taong may-gulang, sa kanila na dahil sa paggamit ay nasanay ang kanilang mga kakayahan sa pang-unawa na makilala kapuwa ang tama at ang mali.</div></div>