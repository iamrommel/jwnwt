<div>
  <div id="chapter9_verse1">
    <span class="w_ch">
      <b>9 </b>
    </span>At tumawag siya sa aking pandinig sa malakas na tinig, na nagsasabi: “Palapitin ninyo yaong mga nagtutuon ng kanilang pansin sa lunsod, na ang bawat isa ay taglay sa kaniyang kamay ang kaniyang sandatang pamuksa!”</div>
  <div id="chapter9_verse2">
    <b>
      <sup>2 </sup>
    </b>At, narito! may anim na lalaki na dumarating mula sa dako ng mataas na pintuang-daan na nakaharap sa hilaga, na ang bawat isa ay taglay sa kaniyang kamay ang kaniyang sandatang pandurog; at isang lalaki ang kasama nila na nadaramtan ng lino, na may tintero ng kalihim sa kaniyang mga balakang, at sila ay pumasok at tumayo sa tabi ng altar na tanso.</div>
  <div id="chapter9_verse3">
    <b>
      <sup>3 </sup>
    </b>At kung tungkol sa kaluwalhatian ng Diyos ng Israel, ito ay pumailanlang mula sa ibabaw ng mga kerubin na kinaroroonan nito patungo sa pintuan ng bahay, at nagsimula siyang tumawag sa lalaking nadaramtan ng lino, na may tintero ng kalihim sa kaniyang mga balakang. </div>
  <div id="chapter9_verse4">
    <b>
      <sup>4 </sup>
    </b>At sinabi ni Jehova sa kaniya: “Dumaan ka sa gitna ng lunsod, sa gitna ng Jerusalem, at lagyan mo ng marka ang mga noo ng mga taong nagbubuntunghininga at dumaraing dahil sa lahat ng karima-rimarim na bagay na ginagawa sa gitna nito.”</div>
  <div id="chapter9_verse5">
    <b>
      <sup>5 </sup>
    </b>At sa mga ito naman ay sinabi niya sa aking pandinig: “Dumaan kayo sa lunsod na kasunod niya at manakit kayo. Huwag maawa ang inyong mata, at huwag kayong mahabag. </div>
  <div id="chapter9_verse6">
    <b>
      <sup>6 </sup>
    </b>Ang matandang lalaki, binata at dalaga at maliit na bata at mga babae ay patayin ninyo—hanggang sa malipol. Ngunit sa sinumang taong may marka ay huwag kayong lumapit, at sa aking santuwaryo <div id="page1274"></div>kayo magsimula.” Kaya nagsimula sila sa matatandang lalaki na nasa harap ng bahay. </div>
  <div id="chapter9_verse7">
    <b>
      <sup>7 </sup>
    </b>At sinabi pa niya sa kanila: “Dungisan ninyo ang bahay at punuin ninyo ng mga napatay ang mga looban. Humayo kayo!” At sila ay humayo at nanakit sa lunsod.</div>
  <div id="chapter9_verse8">
    <b>
      <sup>8 </sup>
    </b>At nangyari nga, samantalang nananakit sila at ako ay naiwan, na isinubsob ko ang aking mukha at humiyaw ako at nagsabi: “Ay, O Soberanong Panginoong Jehova! Lilipulin mo ba ang lahat ng nalalabi sa Israel habang ibinubuhos mo sa Jerusalem ang iyong pagngangalit?”</div>
  <div id="chapter9_verse9">
    <b>
      <sup>9 </sup>
    </b>Kaya sinabi niya sa akin: “Ang kamalian ng sambahayan ng Israel at Juda ay pagkalaki-laki, at ang lupain ay punô ng pagbububo ng dugo at ang lunsod ay punô ng kalikuan; sapagkat sinabi nila, ‘Iniwan na ni Jehova ang lupain, at hindi nakikita ni Jehova.’ </div>
  <div id="chapter9_verse10">
    <b>
      <sup>10 </sup>
    </b>At sa ganang akin din naman, ang aking mata ay hindi maaawa, ni mahahabag man ako. Ang kanilang lakad ay tiyak na pasasapitin ko sa kanilang sariling ulo.”</div>
  <div id="chapter9_verse11">
    <b>
      <sup>11 </sup>
    </b>At, narito! ang lalaking nadaramtan ng lino, na may tintero sa kaniyang mga balakang, ay nagbalik ng salita, na nagsasabi: “Nagawa ko na ang gaya ng iniutos mo sa akin.”</div>
</div>