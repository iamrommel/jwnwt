<div>
  <div id="chapter12_verse1">
    <span class="w_ch">
      <b>12 </b>
    </span>Samantala, nang matipon ang pulutong nang libu-libo anupat nagkakatapakan sila sa isa’t isa, nagpasimula siyang magsabi muna sa kaniyang mga alagad: “Mag-ingat kayo sa lebadura ng mga Pariseo, na siyang pagpapaimbabaw. </div>
  <div id="chapter12_verse2">
    <b>
      <sup>2 </sup>
    </b>Ngunit walang anumang maingat na nakakubli na hindi mahahayag, at lihim na hindi malalaman. </div>
  <div id="chapter12_verse3">
    <b>
      <sup>3 </sup>
    </b>Kaya nga anumang bagay ang inyong sasabihin sa kadiliman ay maririnig sa liwanag, at ang inyong ibubulong sa mga pribadong silid ay ipangangaral mula sa mga bubungan ng bahay. </div>
  <div id="chapter12_verse4">
    <b>
      <sup>4 </sup>
    </b>Isa pa, sinasabi ko sa inyo, mga kaibigan ko, Huwag ninyong katakutan yaong mga pumapatay ng katawan at pagkatapos nito ay hindi na makagawa ng anupaman. </div>
  <div id="chapter12_verse5">
    <b>
      <sup>5 </sup>
    </b>Ngunit ipaaalam ko sa inyo kung sino ang dapat katakutan: Katakutan ninyo siya na pagkatapos pumatay ay may awtoridad na maghagis sa Gehenna. Oo, sinasabi ko sa inyo, katakutan ninyo ang Isang ito. </div>
  <div id="chapter12_verse6">
    <b>
      <sup>6 </sup>
    </b>Ang limang maya ay ipinagbibili sa dalawang barya na maliit ang halaga, hindi ba? Gayunma’y walang isa man sa kanila ang nalilimutan sa harap ng Diyos. </div>
  <div id="chapter12_verse7">
    <b>
      <sup>7 </sup>
    </b>Ngunit maging ang mga buhok ng inyong mga ulo ay biláng na lahat. Huwag kayong matakot; mas mahalaga kayo kaysa sa maraming maya.</div>
  <div id="chapter12_verse8">
    <b>
      <sup>8 </sup>
    </b>“Kaya nga, sinasabi ko sa inyo, Bawat isa na nagpapahayag na kaisa ko sa harap ng mga tao, ang Anak ng tao ay magpapahayag din na kaisa niya sa harap ng mga anghel ng Diyos. </div>
  <div id="chapter12_verse9">
    <b>
      <sup>9 </sup>
    </b>Ngunit siya na nagtatatwa sa akin sa harap ng mga tao ay itatatwa sa harap ng mga anghel ng Diyos. </div>
  <div id="chapter12_verse10">
    <b>
      <sup>10 </sup>
    </b>At bawat isa na nagsasabi ng salita laban sa Anak ng tao, ito ay ipatatawad sa kaniya; ngunit sa kaniya na namumusong laban sa banal na espiritu ay hindi ito ipatatawad. </div>
  <div id="chapter12_verse11">
    <b>
      <sup>11 </sup>
    </b>Ngunit kapag dinala nila kayo sa harap ng mga pangmadlang kapulungan at mga opisyal ng pamahalaan at mga awtoridad, huwag kayong mabalisa kung paano o kung ano ang sasalitain ninyo bilang pagtatanggol o kung ano ang sasabihin ninyo; </div>
  <div id="chapter12_verse12">
    <b>
      <sup>12 </sup>
    </b>sapagkat ang banal na espiritu ang magtuturo sa <div id="page1566"></div>inyo sa mismong oras na iyon ng mga bagay na dapat ninyong sabihin.”</div>
  <div id="chapter12_verse13">
    <b>
      <sup>13 </sup>
    </b>Sa gayon ay sinabi sa kaniya ng isa sa pulutong: “Guro, sabihin mo sa aking kapatid na hatian ako ng mana.” </div>
  <div id="chapter12_verse14">
    <b>
      <sup>14 </sup>
    </b>Sinabi niya sa kaniya: “Lalaki, sino ang nag-atas sa akin bilang hukom o tagapagbahagi sa inyo?” </div>
  <div id="chapter12_verse15">
    <b>
      <sup>15 </sup>
    </b>Nang magkagayon ay sinabi niya sa kanila: “Maging mapagmasid kayo at magbantay kayo laban sa bawat uri ng kaimbutan, sapagkat kahit na may kasaganaan ang isang tao ang kaniyang buhay ay hindi nagmumula sa mga bagay na tinataglay niya.” </div>
  <div id="chapter12_verse16">
    <b>
      <sup>16 </sup>
    </b>Sa gayon ay naglahad siya sa kanila ng isang ilustrasyon, na sinasabi: “Ang lupain ng isang taong mayaman ay nagbubunga nang sagana. </div>
  <div id="chapter12_verse17">
    <b>
      <sup>17 </sup>
    </b>Dahil dito ay nagsimula siyang mangatuwiran sa kaniyang sarili, na sinasabi, ‘Ano ang gagawin ko, ngayong wala na akong dako na mapagtitipunan ng aking mga inani?’ </div>
  <div id="chapter12_verse18">
    <b>
      <sup>18 </sup>
    </b>Kaya sinabi niya, ‘Ito ang gagawin ko: Gigibain ko ang aking mga kamalig at magtatayo ako ng mas malalaki, at doon ko titipunin ang lahat ng aking butil at ang lahat ng aking mabubuting bagay; </div>
  <div id="chapter12_verse19">
    <b>
      <sup>19 </sup>
    </b>at sasabihin ko sa aking kaluluwa: “Kaluluwa, marami kang mabubuting bagay na nakaimbak para sa maraming taon; magpakaginhawa ka, kumain ka, uminom ka, magpakasaya ka.” ’ </div>
  <div id="chapter12_verse20">
    <b>
      <sup>20 </sup>
    </b>Ngunit sinabi ng Diyos sa kaniya, ‘Ikaw na di-makatuwiran, sa gabing ito ay hihingin nila sa iyo ang iyong kaluluwa. Kung gayon, sino kaya ang magmamay-ari ng mga bagay na inimbak mo?’ </div>
  <div id="chapter12_verse21">
    <b>
      <sup>21 </sup>
    </b>Gayon ang nangyayari sa taong nag-iimbak ng kayamanan para sa kaniyang sarili ngunit hindi mayaman sa Diyos.”</div>
  <div id="chapter12_verse22">
    <b>
      <sup>22 </sup>
    </b>Sa gayon ay sinabi niya sa kaniyang mga alagad: “Dahil dito ay sinasabi ko sa inyo, Tigilan na ninyo ang pagkabalisa tungkol sa inyong mga kaluluwa kung ano ang inyong kakainin o tungkol sa inyong mga katawan kung ano ang inyong isusuot. </div>
  <div id="chapter12_verse23">
    <b>
      <sup>23 </sup>
    </b>Sapagkat ang kaluluwa ay higit na mahalaga kaysa sa pagkain at ang katawan kaysa sa pananamit. </div>
  <div id="chapter12_verse24">
    <b>
      <sup>24 </sup>
    </b>Pansinin ninyong mabuti na ang mga uwak ay hindi naghahasik ng binhi ni gumagapas, at wala silang bangan ni kamalig man, at gayunma’y pinakakain sila ng Diyos. Gaano pa ngang higit ang halaga ninyo kaysa sa mga ibon? </div>
  <div id="chapter12_verse25">
    <b>
      <sup>25 </sup>
    </b>Sino sa inyo ang sa pagkabalisa ay makapagdaragdag ng isang siko sa haba ng kaniyang buhay? </div>
  <div id="chapter12_verse26">
    <b>
      <sup>26 </sup>
    </b>Samakatuwid, kung hindi ninyo magagawa ang pinakamaliit na bagay, bakit kayo mababalisa tungkol sa iba pang mga bagay? </div>
  <div id="chapter12_verse27">
    <b>
      <sup>27 </sup>
    </b>Pansinin ninyong mabuti kung paanong tumutubo ang mga liryo; hindi sila nagpapagal ni nag-iikid; ngunit sinasabi ko sa inyo, Kahit si Solomon sa kaniyang buong kaluwalhatian ay hindi nagayakan na gaya ng isa sa mga ito. </div>
  <div id="chapter12_verse28">
    <b>
      <sup>28 </sup>
    </b>Kung dinaramtan nga ng Diyos nang gayon ang pananim sa parang na umiiral ngayon at bukas ay inihahagis sa pugon, lalo pa ngang higit na daramtan niya kayo, kayo na may kakaunting pananampalataya! </div>
  <div id="chapter12_verse29">
    <b>
      <sup>29 </sup>
    </b>Kaya tigilan na ninyo ang paghahanap ng inyong kakainin at ng inyong iinumin, at tigilan na ninyo ang labis na pagkabalisa; </div>
  <div id="chapter12_verse30">
    <b>
      <sup>30 </sup>
    </b>sapagkat ang lahat ng ito ang mga bagay na masikap na hinahanap ng mga bansa ng sanlibutan, ngunit nalalaman ng inyong Ama na kailangan ninyo ang mga bagay na ito. </div>
  <div id="chapter12_verse31">
    <b>
      <sup>31 </sup>
    </b>Gayunpaman, patuluyan ninyong hanapin ang kaniyang <div id="page1567"></div>kaharian, at ang mga bagay na ito ay idaragdag sa inyo.</div>
  <div id="chapter12_verse32">
    <b>
      <sup>32 </sup>
    </b>“Huwag kang matakot, munting kawan, sapagkat sinang-ayunan ng inyong Ama na ibigay sa inyo ang kaharian. </div>
  <div id="chapter12_verse33">
    <b>
      <sup>33 </sup>
    </b>Ipagbili ninyo ang inyong mga pag-aari at magbigay kayo ng mga kaloob ng awa. Gumawa kayo para sa inyong sarili ng mga supot na hindi naluluma, isang di-nabibigong kayamanan sa langit, kung saan ang magnanakaw ay hindi nakalalapit ni ang tangà man ay nang-uubos. </div>
  <div id="chapter12_verse34">
    <b>
      <sup>34 </sup>
    </b>Sapagkat kung nasaan ang inyong kayamanan, doroon din ang inyong mga puso.</div>
  <div id="chapter12_verse35">
    <b>
      <sup>35 </sup>
    </b>“Bigkisan ninyo ang inyong mga balakang at paningasin ang inyong mga lampara, </div>
  <div id="chapter12_verse36">
    <b>
      <sup>36 </sup>
    </b>at kayo mismo ay maging tulad ng mga taong naghihintay sa kanilang panginoon kapag bumalik siya mula sa kasalan, upang sa kaniyang pagdating at pagkatok ay karaka-raka nilang mapagbuksan siya. </div>
  <div id="chapter12_verse37">
    <b>
      <sup>37 </sup>
    </b>Maligaya ang mga aliping iyon na sa pagdating ng panginoon ay masumpungang nagbabantay! Katotohanang sinasabi ko sa inyo, Bibigkisan niya ang kaniyang sarili at pahihiligin sila sa mesa at lalapit at maglilingkod sa kanila. </div>
  <div id="chapter12_verse38">
    <b>
      <sup>38 </sup>
    </b>At kung dumating siya sa ikalawang pagbabantay, kahit pa sa ikatlo, at masumpungan silang gayon, maligaya sila! </div>
  <div id="chapter12_verse39">
    <b>
      <sup>39 </sup>
    </b>Ngunit alamin ninyo ito, na kung nalaman lamang ng may-bahay kung anong oras darating ang magnanakaw, patuloy sana siyang nagbantay at hindi hinayaang malooban ang kaniyang bahay. </div>
  <div id="chapter12_verse40">
    <b>
      <sup>40 </sup>
    </b>Kayo rin, manatiling handa, sapagkat sa oras na hindi ninyo sukat akalain ang Anak ng tao ay darating.”</div>
  <div id="chapter12_verse41">
    <b>
      <sup>41 </sup>
    </b>Sa gayon ay sinabi ni Pedro: “Panginoon, sinasabi mo ba ang ilustrasyong ito sa amin o sa lahat din?” </div>
  <div id="chapter12_verse42">
    <b>
      <sup>42 </sup>
    </b>At sinabi ng Panginoon: “Sino ba talaga ang tapat na katiwala, yaong maingat, na aatasan ng kaniyang panginoon sa kaniyang lupon ng mga tagapaglingkod upang patuloy na magbigay sa kanila ng kanilang takdang pagkain sa tamang panahon? </div>
  <div id="chapter12_verse43">
    <b>
      <sup>43 </sup>
    </b>Maligaya ang aliping iyon, kung sa pagdating ng kaniyang panginoon ay masumpungan siyang gayon ang ginagawa! </div>
  <div id="chapter12_verse44">
    <b>
      <sup>44 </sup>
    </b>Sinasabi ko sa inyo ang totoo, Aatasan niya siya sa lahat ng kaniyang mga pag-aari. </div>
  <div id="chapter12_verse45">
    <b>
      <sup>45 </sup>
    </b>Ngunit kung sakaling ang aliping iyon ay magsabi sa kaniyang puso, ‘Ang aking panginoon ay nagluluwat sa pagdating,’ at pasimulang bugbugin ang mga alilang lalaki at ang mga alilang babae, at kumain at uminom at maglasing, </div>
  <div id="chapter12_verse46">
    <b>
      <sup>46 </sup>
    </b>ang panginoon ng aliping iyon ay darating sa araw na hindi niya siya inaasahan at sa oras na hindi niya nalalaman, at parurusahan niya siya nang napakatindi at tatakdaan siya ng bahagi kasama ng mga di-tapat. </div>
  <div id="chapter12_verse47">
    <b>
      <sup>47 </sup>
    </b>Sa gayon ang aliping iyon na nakaunawa ng kalooban ng kaniyang panginoon ngunit hindi naghanda o gumawang kasuwato ng kaniyang kalooban ay hahampasin nang maraming ulit. </div>
  <div id="chapter12_verse48">
    <b>
      <sup>48 </sup>
    </b>Ngunit ang isa na hindi nakaunawa at sa gayon ay gumawa ng mga bagay na karapat-dapat sa mga hampas ay hahampasin nang kaunti. Tunay nga, bawat isa na binigyan ng marami, marami ang hihingin sa kaniya; at ang isa na pinangasiwa ng mga tao sa marami, higit kaysa karaniwan ang hihingin nila sa kaniya.</div>
  <div id="chapter12_verse49">
    <b>
      <sup>49 </sup>
    </b>“Ako ay pumarito upang magpaningas ng apoy sa lupa, at ano pa ang nanaisin ko kung ito ay nasindihan na? </div>
  <div id="chapter12_verse50">
    <b>
      <sup>50 </sup>
    </b>Sa katunayan, mayroon akong bautismo na sa akin ay ibabautismo, <div id="page1568"></div>at gayon na lamang ang aking pamimighati hanggang sa matapos ito! </div>
  <div id="chapter12_verse51">
    <b>
      <sup>51 </sup>
    </b>Inaakala ba ninyo na ako ay pumarito upang magbigay ng kapayapaan sa lupa? Sinasabi ko sa inyo, hindi nga, kundi sa halip ay pagkakabaha-bahagi. </div>
  <div id="chapter12_verse52">
    <b>
      <sup>52 </sup>
    </b>Sapagkat mula ngayon ay magkakaroon ng lima sa isang bahay na nababahagi, tatlo laban sa dalawa at dalawa laban sa tatlo. </div>
  <div id="chapter12_verse53">
    <b>
      <sup>53 </sup>
    </b>Mababahagi sila, ama laban sa anak na lalaki at anak na lalaki laban sa ama, ina laban sa anak na babae at anak na babae laban sa kaniyang ina, biyenang babae laban sa kaniyang manugang na babae at manugang na babae laban sa kaniyang biyenang babae.”</div>
  <div id="chapter12_verse54">
    <b>
      <sup>54 </sup>
    </b>Nang magkagayon ay sinabi pa rin niya sa mga pulutong: “Kapag nakakita kayo ng ulap na lumilitaw sa mga kanluraning bahagi, karaka-raka ninyong sinasabi, ‘Isang bagyo ang darating,’ at gayon nga ang nangyayari. </div>
  <div id="chapter12_verse55">
    <b>
      <sup>55 </sup>
    </b>At kapag nakita ninyo na humihihip ang hanging timugan, sinasabi ninyo, ‘Magkakaroon ng matinding init,’ at ito ay nagaganap. </div>
  <div id="chapter12_verse56">
    <b>
      <sup>56 </sup>
    </b>Mga mapagpaimbabaw, alam ninyo kung paano susuriin ang panlabas na kaanyuan ng lupa at kalangitan, ngunit paano ngang hindi ninyo alam kung paano susuriin ang mismong panahong ito? </div>
  <div id="chapter12_verse57">
    <b>
      <sup>57 </sup>
    </b>Bakit hindi rin kayo humatol sa ganang inyo kung ano ang matuwid? </div>
  <div id="chapter12_verse58">
    <b>
      <sup>58 </sup>
    </b>Halimbawa, kapag pumaparoon ka sa isang tagapamahala kasama ng iyong kalaban sa batas, kumilos ka na, habang nasa daan, na lutasin ang usapin sa kaniya, upang hindi ka na niya dalhin sa harap ng hukom, at dalhin ka ng hukom sa opisyal ng hukuman, at itapon ka ng opisyal ng hukuman sa bilangguan. </div>
  <div id="chapter12_verse59">
    <b>
      <sup>59 </sup>
    </b>Sinasabi ko sa iyo, Tiyak na hindi ka lalabas mula roon hanggang sa mabayaran mo ang huling maliit na barya na napakaliit ng halaga.”</div>
</div>