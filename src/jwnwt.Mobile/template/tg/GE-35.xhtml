<div>
  <div id="chapter35_verse1">
    <span class="w_ch">
      <b>35 </b>
    </span>Pagkatapos niyaon ay sinabi ng Diyos kay Jacob: “Bumangon ka, umahon ka sa Bethel at manahanan ka roon, at gumawa ka roon ng isang altar para sa tunay na Diyos na nagpakita sa iyo nang tumatakas ka mula kay Esau na iyong kapatid.”</div>
  <div id="chapter35_verse2">
    <b>
      <sup>2 </sup>
    </b>Nang magkagayon ay sinabi ni Jacob sa kaniyang sambahayan at sa lahat ng kasama niya: “Alisin ninyo ang mga banyagang diyos na nasa gitna ninyo at magpakalinis kayo at palitan ninyo ang inyong mga balabal, </div>
  <div id="chapter35_verse3">
    <b>
      <sup>3 </sup>
    </b>at bumangon tayo at umahon tayo sa Bethel. At doon ay gagawa ako ng isang altar para sa tunay na Diyos na sumagot sa akin nang araw ng aking kabagabagan anupat siya ay sumaakin sa daan na pinaroonan ko.” </div>
  <div id="chapter35_verse4">
    <b>
      <sup>4 </sup>
    </b>Kaya ibinigay nila kay Jacob ang lahat ng banyagang diyos na nasa kanilang mga kamay at ang mga hikaw na nasa kanilang mga tainga, at itinago ni Jacob ang mga iyon sa ilalim ng malaking punungkahoy na malapit sa Sikem.</div>
  <div id="chapter35_verse5">
    <b>
      <sup>5 </sup>
    </b>Pagkatapos ay lumisan sila, at ang pangingilabot sa Diyos ay sumapit sa mga lunsod na nasa palibot nila, kung kaya hindi nila hinabol ang mga anak ni Jacob. </div>
  <div id="chapter35_verse6">
    <b>
      <sup>6 </sup>
    </b>Nang maglaon ay dumating si Jacob sa Luz, na nasa lupain ng Canaan, na siyang Bethel, siya at ang lahat ng tao na kasama niya. </div>
  <div id="chapter35_verse7">
    <b>
      <sup>7 </sup>
    </b>At nagtayo siya roon ng isang altar at pinasimulan niyang tawaging El-bethel ang dako, sapagkat ang tunay na Diyos ay nagpakita sa kaniya roon noong panahong tumatakas siya mula sa kaniyang kapatid. </div>
  <div id="chapter35_verse8">
    <b>
      <sup>8 </sup>
    </b>Nang maglaon ay namatay si Debora na yayang babae ni Rebeka at inilibing sa paanan ng Bethel sa ilalim ng isang dambuhalang punungkahoy. Kaya tinawag niyang Alon-bakut ang pangalan nito.</div>
  <div id="chapter35_verse9">
    <b>
      <sup>9 </sup>
    </b>Ang Diyos ngayon ay nagpakita kay Jacob nang minsan pa sa panahon ng kaniyang pagdating mula sa Padan-aram at pinagpala siya. </div>
  <div id="chapter35_verse10">
    <b>
      <sup>10 </sup>
    </b>At ang Diyos ay nagsabi sa kaniya: “Ang pangalan mo ay Jacob. Hindi na tatawaging Jacob ang pangalan mo, kundi magiging Israel ang iyong pangalan.” At pinasimulan niyang tawaging Israel ang kaniyang pangalan. </div>
  <div id="chapter35_verse11">
    <b>
      <sup>11 </sup>
    </b>At sinabi pa ng Diyos sa kaniya: “Ako ang Diyos na Makapangyarihan-sa-lahat. Magpalaanakin ka at magpakarami. Mga bansa at isang kongregasyon ng mga bansa ang manggagaling sa iyo, at mga hari ang lalabas mula sa iyong mga balakang. </div>
  <div id="chapter35_verse12">
    <b>
      <sup>12 </sup>
    </b>Kung tungkol sa lupain na ibinigay ko kay Abraham at kay Isaac, sa iyo ay ibibigay ko iyon, at sa iyong binhi na kasunod mo ay ibibigay ko ang lupain.” </div>
  <div id="chapter35_verse13">
    <b>
      <sup>13 </sup>
    </b>Pagkatapos ay pumailanlang ang Diyos mula sa ibabaw niya sa dako kung saan siya nakipag-usap sa kaniya.</div>
  <div id="chapter35_verse14">
    <b>
      <sup>14 </sup>
    </b>Dahil dito ay naglagay si Jacob ng isang haligi sa dako kung saan siya nakipag-usap sa kaniya, isang haliging bato, at binuhusan niya iyon ng handog na inumin at binuhusan niya iyon ng langis. </div>
  <div id="chapter35_verse15">
    <b>
      <sup>15 </sup>
    </b>At patuloy na tinawag ni Jacob na Bethel ang pangalan ng dako kung saan nakipag-usap ang Diyos sa kaniya.</div>
  <div id="chapter35_verse16">
    <b>
      <sup>16 </sup>
    </b>Nang magkagayon ay lumisan sila mula sa Bethel. At samantalang malayo pa ang lalakbaying lupain bago dumating sa Eprat, si Raquel ay nagsilang, at nahirapan siya sa panganganak. </div>
  <div id="chapter35_verse17">
    <b>
      <sup>17 </sup>
    </b>Ngunit nangyari, samantalang naghihirap <div id="page64"></div>siya sa panganganak ay sinabi ng komadrona sa kaniya: “Huwag kang matakot, sapagkat mapapasaiyo rin ang anak na ito.” </div>
  <div id="chapter35_verse18">
    <b>
      <sup>18 </sup>
    </b>Dahil dito, habang naglalaho ang kaniyang kaluluwa (sapagkat namatay siya) ay tinawag niyang Ben-oni ang pangalan nito; ngunit tinawag itong Benjamin ng kaniyang ama. </div>
  <div id="chapter35_verse19">
    <b>
      <sup>19 </sup>
    </b>Sa gayon ay namatay si Raquel at inilibing sa daang patungo sa Eprat, na siyang Betlehem. </div>
  <div id="chapter35_verse20">
    <b>
      <sup>20 </sup>
    </b>Kaya naglagay si Jacob ng isang haligi sa ibabaw ng kaniyang libingan. Ito ang haligi ng libingan ni Raquel hanggang sa araw na ito.</div>
  <div id="chapter35_verse21">
    <b>
      <sup>21 </sup>
    </b>Pagkatapos ay lumisan si Israel at itinayo ang kaniyang tolda na malayo sa ibayo ng tore ng Eder. </div>
  <div id="chapter35_verse22">
    <b>
      <sup>22 </sup>
    </b>At nangyari habang nagtatabernakulo si Israel sa lupaing iyon, minsan ay yumaon si Ruben at sinipingan si Bilha na babae ng kaniyang ama, at narinig ni Israel ang tungkol doon.</div>
  <div id="chapter35_verse23">
    <b>
      <sup>23 </sup>
    </b>Ang mga anak kay Lea ay ang panganay ni Jacob na si Ruben at si Simeon at si Levi at si Juda at si Isacar at si Zebulon. </div>
  <div id="chapter35_verse24">
    <b>
      <sup>24 </sup>
    </b>Ang mga anak kay Raquel ay si Jose at si Benjamin. </div>
  <div id="chapter35_verse25">
    <b>
      <sup>25 </sup>
    </b>At ang mga anak kay Bilha, na alilang babae ni Raquel, ay si Dan at si Neptali. </div>
  <div id="chapter35_verse26">
    <b>
      <sup>26 </sup>
    </b>At ang mga anak kay Zilpa, na alilang babae ni Lea, ay si Gad at si Aser. Ito ang mga anak ni Jacob na ipinanganak sa kaniya sa Padan-aram.</div>
  <div id="chapter35_verse27">
    <b>
      <sup>27 </sup>
    </b>Nang maglaon ay pumaroon si Jacob kay Isaac na kaniyang ama sa Mamre, sa Kiriat-arba, na siyang Hebron, kung saan si Abraham at gayundin si Isaac ay nanirahan bilang mga dayuhan. </div>
  <div id="chapter35_verse28">
    <b>
      <sup>28 </sup>
    </b>At ang mga araw ni Isaac ay naging isang daan at walumpung taon. </div>
  <div id="chapter35_verse29">
    <b>
      <sup>29 </sup>
    </b>Pagkatapos ay pumanaw si Isaac at namatay at napisan sa kaniyang bayan, matanda na at puspos ng mga araw, at inilibing siya ni Esau at ni Jacob na kaniyang mga anak.</div>
</div>