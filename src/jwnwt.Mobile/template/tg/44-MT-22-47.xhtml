<div><div id="chapter22_verse1"><span class="w_ch"><b>22 </b></span>Bilang karagdagang tugon ay muling naglahad si Jesus sa kanila ng mga ilustrasyon, na sinasabi: </div><div id="chapter22_verse2"><b><sup>2 </sup></b>“Ang kaharian ng langit ay naging tulad ng isang tao, isang hari, na naghanda ng isang piging ng kasalan para sa kaniyang anak na lalaki. </div><div id="chapter22_verse3"><b><sup>3 </sup></b>At isinugo niya ang kaniyang mga alipin upang tawagin yaong mga inanyayahan sa piging ng kasalan, ngunit ayaw nilang pumaroon. </div><div id="chapter22_verse4"><b><sup>4 </sup></b>Muli ay nagsugo siya ng iba pang mga alipin, na sinasabi, ‘Sabihin ninyo roon sa mga inanyayahan: “Narito! <div id="page1486"></div>Inihanda ko na ang aking tanghalian, ang aking mga toro at mga pinatabang hayop ay pinatay na, at ang lahat ng mga bagay ay nakahanda na. Halikayo sa piging ng kasalan.” ’ </div><div id="chapter22_verse5"><b><sup>5 </sup></b>Ngunit walang pagkabahala silang umalis, ang isa sa kaniyang sariling bukid, ang isa pa sa kaniyang pangangalakal; </div><div id="chapter22_verse6"><b><sup>6 </sup></b>ngunit ang iba, pagkasunggab sa kaniyang mga alipin, ay nakitungo sa kanila nang walang pakundangan at pinatay sila.</div><div id="chapter22_verse7"><b><sup>7 </sup></b>“Ngunit napoot ang hari, at isinugo ang kaniyang mga hukbo at pinuksa ang mga mamamaslang na iyon at sinunog ang kanilang lunsod. </div><div id="chapter22_verse8"><b><sup>8 </sup></b>Nang magkagayon ay sinabi niya sa kaniyang mga alipin, ‘Ang piging ng kasalan ay talagang nakahanda na, ngunit yaong mga inanyayahan ay hindi karapat-dapat. </div><div id="chapter22_verse9"><b><sup>9 </sup></b>Kaya pumaroon kayo sa mga daan na papalabas ng lunsod, at sinumang masumpungan ninyo ay anyayahan ninyo sa piging ng kasalan.’ </div><div id="chapter22_verse10"><b><sup>10 </sup></b>Alinsunod dito ay lumabas ang mga aliping iyon sa mga daan at tinipon ang lahat ng kanilang nasumpungan, kapuwa ang balakyot at ang mabuti; at ang silid para sa mga seremonya ng kasal ay napuno niyaong mga nakahilig sa mesa.</div><div id="chapter22_verse11"><b><sup>11 </sup></b>“Nang pumasok ang hari upang siyasatin ang mga panauhin ay nakita niya roon ang isang taong hindi nadaramtan ng kasuutang pangkasal. </div><div id="chapter22_verse12"><b><sup>12 </sup></b>Kaya sinabi niya sa kaniya, ‘Kaibigan, paano ka nakapasok dito na hindi nakagayak ng kasuutang pangkasal?’ Hindi siya nakapagsalita. </div><div id="chapter22_verse13"><b><sup>13 </sup></b>Nang magkagayon ay sinabi ng hari sa kaniyang mga lingkod, ‘Gapusin ninyo siya sa kamay at paa at itapon siya sa kadiliman sa labas. Doon mangyayari ang kaniyang pagtangis at ang pagngangalit ng kaniyang mga ngipin.’</div><div id="chapter22_verse14"><b><sup>14 </sup></b>“Sapagkat marami ang inanyayahan, ngunit kakaunti ang pinili.”</div><div id="chapter22_verse15"><b><sup>15 </sup></b>Nang magkagayon ang mga Pariseo ay humayo at nagsanggunian upang hulihin siya sa kaniyang pananalita. </div><div id="chapter22_verse16"><b><sup>16 </sup></b>Kaya isinugo nila sa kaniya ang kanilang mga alagad, kasama ang mga tagasunod sa partido ni Herodes, na sinasabi: “Guro, alam naming ikaw ay tapat at nagtuturo ng daan ng Diyos sa katotohanan, at hindi ka nangingimi kaninuman, sapagkat hindi ka tumitingin sa panlabas na kaanyuan ng tao. </div><div id="chapter22_verse17"><b><sup>17 </sup></b>Kaya nga, sabihin mo sa amin, Ano sa palagay mo? Kaayon ba ng kautusan na magbayad ng pangulong buwis kay Cesar o hindi?” </div><div id="chapter22_verse18"><b><sup>18 </sup></b>Ngunit si Jesus, sa pagkaalam sa kanilang kabalakyutan, ay nagsabi: “Bakit ninyo ako inilalagay sa pagsubok, mga mapagpaimbabaw? </div><div id="chapter22_verse19"><b><sup>19 </sup></b>Ipakita ninyo sa akin ang barya ng pangulong buwis.” Dinalhan nila siya ng isang denario. </div><div id="chapter22_verse20"><b><sup>20 </sup></b>At sinabi niya sa kanila: “Kaninong larawan at sulat ito?” </div><div id="chapter22_verse21"><b><sup>21 </sup></b>Sinabi nila: “Kay Cesar.” Nang magkagayon ay sinabi niya sa kanila: “Kung gayon, ibayad ninyo kay Cesar ang mga bagay na kay Cesar, ngunit sa Diyos ang mga bagay na sa Diyos.” </div><div id="chapter22_verse22"><b><sup>22 </sup></b>Buweno, nang marinig nila iyon, sila ay namangha, at pagkaiwan sa kaniya ay umalis sila.</div><div id="chapter22_verse23"><b><sup>23 </sup></b>Nang araw na iyon ang mga Saduceo, na nagsasabing walang pagkabuhay-muli, ay lumapit sa kaniya at nagtanong sa kaniya: </div><div id="chapter22_verse24"><b><sup>24 </sup></b>“Guro, sinabi ni Moises, ‘Kung ang sinumang lalaki ay mamatay nang hindi nagkaroon ng anak, kukunin ng kaniyang kapatid na lalaki ang kaniyang asawa upang maging <div id="page1487"></div>asawa at magbabangon ng supling para sa kaniyang kapatid.’ </div><div id="chapter22_verse25"><b><sup>25 </sup></b>Ngayon ay may pitong magkakapatid na lalaki sa amin; at ang una ay nag-asawa at namatay, at, sa hindi pagkakaroon ng supling, naiwan niya ang kaniyang asawa sa kaniyang kapatid na lalaki. </div><div id="chapter22_verse26"><b><sup>26 </sup></b>Gayundin ang nangyari sa ikalawa at sa ikatlo, hanggang sa lahat ng pito. </div><div id="chapter22_verse27"><b><sup>27 </sup></b>Kahuli-hulihan sa lahat ay namatay ang babae. </div><div id="chapter22_verse28"><b><sup>28 </sup></b>Dahil dito, sa pagkabuhay-muli, kanino sa pito siya magiging asawa? Sapagkat kinuha siya nilang lahat.”</div><div id="chapter22_verse29"><b><sup>29 </sup></b>Bilang tugon ay sinabi ni Jesus sa kanila: “Nagkakamali kayo, sapagkat hindi ninyo alam ang Kasulatan ni ang kapangyarihan ng Diyos; </div><div id="chapter22_verse30"><b><sup>30 </sup></b>sapagkat sa pagkabuhay-muli ay hindi mag-aasawa ang mga lalaki ni ibibigay man sa pag-aasawa ang mga babae, kundi sila ay gaya ng mga anghel sa langit. </div><div id="chapter22_verse31"><b><sup>31 </sup></b>Kung tungkol sa pagkabuhay-muli ng mga patay, hindi ba ninyo nabasa kung ano ang sinalita sa inyo ng Diyos, na nagsasabi, </div><div id="chapter22_verse32"><b><sup>32 </sup></b>‘Ako ang Diyos ni Abraham at ang Diyos ni Isaac at ang Diyos ni Jacob’? Siya ang Diyos, hindi ng mga patay, kundi ng mga buháy.” </div><div id="chapter22_verse33"><b><sup>33 </sup></b>Sa pagkarinig niyaon, ang mga pulutong ay lubhang namangha sa kaniyang turo.</div><div id="chapter22_verse34"><b><sup>34 </sup></b>Pagkatapos na marinig ng mga Pariseo na napatahimik niya ang mga Saduceo, sila ay sama-samang pumaroon bilang isang pangkat. </div><div id="chapter22_verse35"><b><sup>35 </sup></b>At ang isa sa kanila, na bihasa sa Kautusan, ay nagtanong, na sinusubukan siya: </div><div id="chapter22_verse36"><b><sup>36 </sup></b>“Guro, alin ang pinakadakilang utos sa Kautusan?” </div><div id="chapter22_verse37"><b><sup>37 </sup></b>Sinabi niya sa kaniya: “ ‘Iibigin mo si Jehova na iyong Diyos nang iyong buong puso at nang iyong buong kaluluwa at nang iyong buong pag-iisip.’ </div><div id="chapter22_verse38"><b><sup>38 </sup></b>Ito ang pinakadakila at unang utos. </div><div id="chapter22_verse39"><b><sup>39 </sup></b>Ang ikalawa, na tulad niyaon, ay ito, ‘Iibigin mo ang iyong kapuwa gaya ng iyong sarili.’ </div><div id="chapter22_verse40"><b><sup>40 </sup></b>Sa dalawang utos na ito ay nakasalalay ang buong Kautusan, at ang mga Propeta.”</div><div id="chapter22_verse41"><b><sup>41 </sup></b>Ngayon samantalang natitipon ang mga Pariseo ay tinanong sila ni Jesus: </div><div id="chapter22_verse42"><b><sup>42 </sup></b>“Ano ang palagay ninyo tungkol sa Kristo? Kaninong anak siya?” Sinabi nila sa kaniya: “Kay David.” </div><div id="chapter22_verse43"><b><sup>43 </sup></b>Sinabi niya sa kanila: “Paano nga, kung gayon, na si David sa ilalim ng pagkasi ay tinatawag siyang ‘Panginoon,’ na sinasabi, </div><div id="chapter22_verse44"><b><sup>44 </sup></b>‘Sinabi ni Jehova sa aking Panginoon: “Umupo ka sa aking kanan hanggang sa ilagay ko ang iyong mga kaaway sa ilalim ng iyong mga paa” ’? </div><div id="chapter22_verse45"><b><sup>45 </sup></b>Samakatuwid, kung si David ay tumatawag sa kaniya na ‘Panginoon,’ paanong siya ay kaniyang anak?” </div><div id="chapter22_verse46"><b><sup>46 </sup></b>At walang sinuman ang nakapagsabi ng isa mang salita bilang tugon sa kaniya, ni may sinumang nangahas mula nang araw na iyon na magtanong pa sa kaniya.</div></div>