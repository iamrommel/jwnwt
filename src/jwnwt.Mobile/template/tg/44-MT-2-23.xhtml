<div><div id="chapter2_verse1"><span class="w_ch"><b>2 </b></span>Pagkatapos na maipanganak si Jesus sa Betlehem ng Judea noong mga araw ni Herodes na hari, narito! ang mga astrologo mula sa mga silanganing bahagi ay pumaroon sa Jerusalem, </div><div id="chapter2_verse2"><b><sup>2 </sup></b>na nagsasabi: “Nasaan ang isa na ipinanganak na hari ng mga Judio? Sapagkat nakita namin ang kaniyang bituin noong naroon kami sa silangan, at pumarito kami upang mangayupapa sa kaniya.” </div><div id="chapter2_verse3"><b><sup>3 </sup></b>Sa pagkarinig nito ay naligalig si Haring Herodes, at ang buong Jerusalem na kasama niya; </div><div id="chapter2_verse4"><b><sup>4 </sup></b>at pagkatipon sa lahat ng mga punong saserdote at mga eskriba ng bayan ay nagsimula siyang magtanong sa kanila kung saan ipanganganak ang Kristo. </div><div id="chapter2_verse5"><b><sup>5 </sup></b>Sinabi nila sa kaniya: “Sa Betlehem ng Judea; sapagkat ganito ang naisulat sa pamamagitan ng propeta, </div><div id="chapter2_verse6"><b><sup>6 </sup></b>‘At ikaw, O Betlehem ng lupain ng Juda, ay hindi sa anumang paraan ang pinakawalang-halagang lunsod sa gitna ng mga gobernador ng Juda; sapagkat mula sa iyo ay lalabas ang isa na mamamahala, na magpapastol sa aking bayan, ang Israel.’ ”</div><div id="chapter2_verse7"><b><sup>7 </sup></b>Nang magkagayon ay palihim na ipinatawag ni Herodes ang mga astrologo at maingat na tiniyak mula sa kanila ang panahon ng paglitaw ng bituin; </div><div id="chapter2_verse8"><b><sup>8 </sup></b>at, nang isugo sila sa Betlehem, sinabi niya: “Humayo kayo at maingat na hanapin ang bata, at kapag nasumpungan ninyo siya ay ipaalam ninyo sa akin, upang ako rin ay makaparoon at mangayupapa sa kaniya.” </div><div id="chapter2_verse9"><b><sup>9 </sup></b>Nang mapakinggan na nila ang hari ay lumakad na sila; at, narito! ang bituin na nakita nila noong <div id="page1450"></div>naroon sila sa silangan ay nagpauna sa kanila, hanggang sa ito ay huminto sa itaas ng kinaroroonan ng bata. </div><div id="chapter2_verse10"><b><sup>10 </sup></b>Nang makita ang bituin ay talagang labis silang nagsaya. </div><div id="chapter2_verse11"><b><sup>11 </sup></b>At nang pumasok sila sa loob ng bahay ay nakita nila ang bata na kasama ni Maria na kaniyang ina, at, matapos sumubsob, sila ay nangayupapa sa kaniya. Binuksan din nila ang kanilang mga kayamanan at inihandog sa kaniya ang mga kaloob, ginto at olibano at mira. </div><div id="chapter2_verse12"><b><sup>12 </sup></b>Gayunman, dahil binigyan sila ng babalang mula sa Diyos sa isang panaginip na huwag bumalik kay Herodes, sila ay umalis patungo sa kanilang lupain sa pamamagitan ng ibang daan.</div><div id="chapter2_verse13"><b><sup>13 </sup></b>Pagkaalis nila, narito! ang anghel ni Jehova ay nagpakita kay Jose sa panaginip, na sinasabi: “Bumangon ka, dalhin mo ang bata at ang kaniyang ina at tumakas ka patungong Ehipto, at manatili ka roon hanggang sa sabihin ko sa iyo; sapagkat hahanapin na ni Herodes ang bata upang patayin ito.” </div><div id="chapter2_verse14"><b><sup>14 </sup></b>Kaya bumangon siya at dinala ang bata at ang kaniyang ina nang kinagabihan at umalis patungong Ehipto, </div><div id="chapter2_verse15"><b><sup>15 </sup></b>at nanatili siya roon hanggang sa pagkamatay ni Herodes, upang matupad yaong sinalita ni Jehova sa pamamagitan ng kaniyang propeta, na nagsasabi: “Mula sa Ehipto ay tinawag ko ang aking anak.”</div><div id="chapter2_verse16"><b><sup>16 </sup></b>Nang magkagayon, sa pagkakitang pinaglalangan siya ng mga astrologo, si Herodes ay lubhang nagngalit, at nagsugo siya at ipinapatay ang lahat ng mga batang lalaki sa Betlehem at sa lahat ng mga distrito nito, mula dalawang taóng gulang pababa, ayon sa panahon na maingat niyang tiniyak mula sa mga astrologo. </div><div id="chapter2_verse17"><b><sup>17 </sup></b>Nang magkagayon ay natupad yaong sinalita sa pamamagitan ni Jeremias na propeta, na nagsasabi: </div><div id="chapter2_verse18"><b><sup>18 </sup></b>“Isang tinig ang narinig sa Rama, pagtangis at labis na paghagulhol; iyon ay si Raquel na tumatangis para sa kaniyang mga anak, at ayaw niyang tumanggap ng kaaliwan, sapagkat sila ay wala na.”</div><div id="chapter2_verse19"><b><sup>19 </sup></b>Nang mamatay na si Herodes, narito! ang anghel ni Jehova ay nagpakita sa panaginip kay Jose sa Ehipto </div><div id="chapter2_verse20"><b><sup>20 </sup></b>at nagsabi: “Bumangon ka, dalhin mo ang bata at ang kaniyang ina at pumaroon ka sa lupain ng Israel, sapagkat yaong mga naghahanap sa kaluluwa ng bata ay patay na.” </div><div id="chapter2_verse21"><b><sup>21 </sup></b>Kaya bumangon siya at dinala ang bata at ang kaniyang ina at pumasok sa lupain ng Israel. </div><div id="chapter2_verse22"><b><sup>22 </sup></b>Ngunit nang marinig niya na si Arquelao ang namamahala bilang hari ng Judea kahalili ng ama nito na si Herodes, siya ay natakot na lumisan patungo roon. Isa pa, yamang binigyan siya ng babalang mula sa Diyos sa isang panaginip, siya ay umalis patungo sa teritoryo ng Galilea, </div><div id="chapter2_verse23"><b><sup>23 </sup></b>at dumating at tumahan sa lunsod na pinanganlang Nazaret, upang matupad yaong sinalita sa pamamagitan ng mga propeta: “Siya ay tatawaging Nazareno.”</div></div>