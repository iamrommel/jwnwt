<div>
  <p class="w_biblebookname">Nehemias</p>
  <p class="sb">
    <a id="chapter1"></a>
    <a id="chapter1_verse1"></a>
    <span class="w_ch">
      <b>1 </b>
    </span>Ang mga salita ni Nehemias na anak ni Hacalias: At nangyari nang buwan ng Kislev, noong ikadalawampung taon, na ako nga ay nasa kastilyo ng Susan. <a id="chapter1_verse2"></a><b><sup>2 </sup></b>Nang magkagayon si Hanani, na isa sa aking mga kapatid, ay pumasok, siya at ang iba pang mga lalaki mula sa Juda, at nagtanong ako sa kanila tungkol sa mga Judio, yaong mga nakatakas, na natira mula sa pagkabihag, at tungkol din sa Jerusalem. <a id="chapter1_verse3"></a><b><sup>3 </sup></b>At sinabi nila sa akin: “Yaong mga natira, na natira mula sa pagkabihag, doon sa nasasakupang distrito, ay nasa napakasamang kalagayan at kadustaan; at ang pader ng Jerusalem ay giba, at ang mismong mga pintuang-daan nito ay nasunog sa apoy.”</p>
  <p class="sb">
    <a id="chapter1_verse4"></a>
    <b>
      <sup>4 </sup>
    </b>At nangyari, nang marinig ko ang mga salitang ito, ako ay umupo at nagsimulang tumangis at magdalamhati nang ilang araw, at patuluyan akong nag-ayuno at nanalangin sa harap ng Diyos ng langit. <a id="chapter1_verse5"></a><b><sup>5 </sup></b>At sinabi ko: “Ah, Jehova na Diyos ng langit, ang Diyos na dakila at kakila-kilabot, na nag-iingat ng tipan at ng maibiging-kabaitan doon sa mga umiibig sa kaniya at nag-iingat ng kaniyang mga utos, <a id="chapter1_verse6"></a><b><sup>6 </sup></b>pakisuyo, magbigay-pansin nawa ang iyong tainga at dumilat ang iyong mga mata, upang dinggin ang panalangin ng iyong lingkod, na idinadalangin ko sa harap mo ngayon, araw at gabi, may kinalaman sa mga anak ni Israel na iyong mga lingkod, samantalang nagtatapat may kinalaman sa mga kasalanan ng mga anak ni Israel na ipinagkasala namin laban sa iyo. Kami ay nagkasala, kapuwa ako at ang sambahayan ng aking ama. <a id="chapter1_verse7"></a><b><sup>7 </sup></b>Kami ay walang pagsalang gumawi nang may kalikuan laban sa iyo at hindi nag-ingat ng mga utos at ng mga tuntunin at ng mga hudisyal na pasiya na iniutos mo kay Moises na iyong lingkod.</p>
  <p class="sb">
    <a id="chapter1_verse8"></a>
    <b>
      <sup>8 </sup>
    </b>“Alalahanin mo, pakisuyo, ang salita na iniutos mo kay Moises na iyong lingkod, na nagsasabi, ‘Kung kayo, sa ganang inyo, ay gagawi nang di-tapat, pangangalatin ko naman kayo sa gitna ng mga bayan. <a id="chapter1_verse9"></a><b><sup>9 </sup></b>Kapag bumalik na kayo sa akin at tumupad ng aking mga utos at ginawa ang mga iyon, bagaman ang inyong nangalat na bayan ay mapasadulo ng langit, mula roon ay titipunin ko sila at tiyak na dadalhin ko sila sa dako na aking pinili upang doon patahanin ang aking pangalan.’ <a id="chapter1_verse10"></a><b><sup>10 </sup></b>At sila ay iyong mga lingkod at iyong bayan, na tinubos mo sa pamamagitan ng iyong dakilang kapangyarihan at sa pamamagitan ng iyong malakas na kamay. <a id="chapter1_verse11"></a><b><sup>11 </sup></b>Ah, Jehova, pakisuyo, magbigay-pansin nawa ang iyong tainga sa panalangin ng iyong lingkod at sa panalangin ng iyong mga lingkod na nalulugod na matakot sa iyong pangalan; at, pakisuyo, maggawad ka ng tagumpay sa iyong lingkod ngayon at pangyarihin mong kahabagan siya sa harap ng lalaking ito.”</p>
  <p class="sb">Ako noon ay katiwala ng kopa ng hari.</p>
</div>