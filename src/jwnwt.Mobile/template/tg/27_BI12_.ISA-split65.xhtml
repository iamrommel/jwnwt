<div>
  <div id="chapter65_verse1">
    <span class="w_ch">
      <b>65 </b>
    </span>“Hinayaan kong hanapin ako niyaong mga hindi nagtanong tungkol sa akin. Hinayaan kong masumpungan ako niyaong mga hindi humanap sa akin. Sinabi ko, ‘Narito ako, narito ako!’ sa isang bansa na hindi tumatawag sa aking pangalan.</div>
  <div id="chapter65_verse2">
    <b>
      <sup>2 </sup>
    </b>“Iniunat ko ang aking mga kamay nang buong araw sa isang sutil na bayan, yaong mga lumalakad sa daang hindi mabuti, ayon sa kanilang mga kaisipan; </div>
  <div id="chapter65_verse3">
    <b>
      <sup>3 </sup>
    </b>ang bayan na binubuo niyaong mga palaging gumagalit sa akin nang mukhaan, naghahain sa mga hardin at gumagawa ng haing usok sa ibabaw ng mga laryo, </div>
  <div id="chapter65_verse4">
    <b>
      <sup>4 </sup>
    </b>umuupo sa gitna ng mga dakong libingan, na nagpapalipas din ng gabi sa mga kubong bantayan, kumakain ng karne ng baboy, at maging ang sabaw ng maruruming bagay ay nasa kanilang mga sisidlan; </div>
  <div id="chapter65_verse5">
    <b>
      <sup>5 </sup>
    </b>yaong mga nagsasabi, ‘Diyan ka lamang. Huwag mo akong lapitan, sapagkat tiyak na mahahawahan kita ng kabanalan.’ Ang mga ito ay usok sa mga butas ng aking ilong, isang apoy na nagniningas sa buong araw.</div>
  <div id="chapter65_verse6">
    <b>
      <sup>6 </sup>
    </b>“Narito! Nakasulat iyon sa harap ko. Hindi ako titigil, kundi maggagawad ako ng kagantihan; igagawad ko nga ang kagantihan sa kanilang dibdib, </div>
  <div id="chapter65_verse7">
    <b>
      <sup>7 </sup>
    </b>dahil sa kanilang sariling mga kamalian at dahil din naman sa mga kamalian ng kanilang mga ninuno,” ang sabi ni Jehova. “Sa dahilang gumawa sila ng haing usok sa ibabaw ng mga bundok, at sa ibabaw ng mga burol ay dinusta nila ako, susukatin ko rin muna sa kanilang dibdib ang kanilang kabayaran.”</div>
  <div id="chapter65_verse8">
    <b>
      <sup>8 </sup>
    </b>Ito ang sinabi ni Jehova: “Kung paanong ang bagong alak ay masusumpungan sa kumpol at may magsasabi, ‘Huwag mong sirain iyon, sapagkat may pagpapala roon,’ gayon ang gagawin ko alang-alang sa aking mga lingkod upang hindi ko ipahamak ang lahat. </div>
  <div id="chapter65_verse9">
    <b>
      <sup>9 </sup>
    </b>At ilalabas ko mula sa Jacob ang isang supling at mula sa Juda ang tagapagmanang magmamay-ari ng aking mga bundok; at aariin iyon ng aking mga pinili, at ang aking mga lingkod ay tatahan doon. </div>
  <div id="chapter65_verse10">
    <b>
      <sup>10 </sup>
    </b>At ang Saron ay magiging pastulan para sa mga tupa at ang mababang kapatagan ng Acor naman ay pahingahang-dako para sa mga baka, para sa aking bayan na hahanap sa akin.</div>
  <div id="chapter65_verse11">
    <b>
      <sup>11 </sup>
    </b>“Ngunit kayo yaong mga umiiwan kay Jehova, yaong mga lumilimot sa aking banal na bundok, yaong mga nag-aayos ng mesa para sa diyos ng Suwerte at yaong mga nagbubuhos ng hinaluang alak para sa diyos ng Tadhana. </div>
  <div id="chapter65_verse12">
    <b>
      <sup>12 </sup>
    </b>At itatalaga ko kayo sa tabak, at kayong lahat ay yuyukod upang patayin; sa dahilang tumawag ako, ngunit hindi kayo sumagot; nagsalita ako, ngunit hindi kayo nakinig; <div id="page1152"></div>at patuloy ninyong ginawa ang masama sa aking paningin, at ang bagay na hindi ko kinalugdan ay pinili ninyo.”</div>
  <div id="chapter65_verse13">
    <b>
      <sup>13 </sup>
    </b>Kaya ito ang sinabi ng Soberanong Panginoong Jehova: “Narito! Ang aking mga lingkod ay kakain, ngunit kayo ay magugutom. Narito! Ang aking mga lingkod ay iinom, ngunit kayo ay mauuhaw. Narito! Ang aking mga lingkod ay magsasaya, ngunit kayo ay mapapahiya. </div>
  <div id="chapter65_verse14">
    <b>
      <sup>14 </sup>
    </b>Narito! Ang aking mga lingkod ay hihiyaw nang may kagalakan dahil sa mabuting kalagayan ng puso, ngunit kayo ay daraing dahil sa kirot ng puso at magpapalahaw kayo dahil sa lubusang pagkabagbag ng espiritu. </div>
  <div id="chapter65_verse15">
    <b>
      <sup>15 </sup>
    </b>At tiyak na ihaharap ninyo ang inyong pangalan para sa isang sumpa ng aking mga pinili, at papatayin kayong isa-isa ng Soberanong Panginoong Jehova, ngunit ang kaniyang mga lingkod ay tatawagin niya sa ibang pangalan; </div>
  <div id="chapter65_verse16">
    <b>
      <sup>16 </sup>
    </b>anupat kung pagpapalain ng sinuman sa lupa ang kaniyang sarili ay pagpapalain niya ang kaniyang sarili sa pamamagitan ng Diyos ng pananampalataya, at ang sinumang nanunumpa sa lupa ay susumpa sa pamamagitan ng Diyos ng pananampalataya; sapagkat ang mga dating kabagabagan ay malilimutan at sapagkat ang mga iyon ay makukubli mula sa aking mga mata.</div>
  <div id="chapter65_verse17">
    <b>
      <sup>17 </sup>
    </b>“Sapagkat narito, lumalalang ako ng mga bagong langit at ng isang bagong lupa; at ang mga dating bagay ay hindi aalalahanin, ni mapapasapuso man ang mga iyon. </div>
  <div id="chapter65_verse18">
    <b>
      <sup>18 </sup>
    </b>Ngunit magbunyi kayo at magalak magpakailanman sa aking nilalalang. Sapagkat narito, nilalalang ko ang Jerusalem bilang sanhi ng kagalakan at ang kaniyang bayan bilang sanhi ng pagbubunyi. </div>
  <div id="chapter65_verse19">
    <b>
      <sup>19 </sup>
    </b>At ako ay magagalak sa Jerusalem at magbubunyi sa aking bayan; at hindi na maririnig pa sa kaniya ang tinig ng pagtangis o ang tinig ng malungkot na hiyaw.”</div>
  <div id="chapter65_verse20">
    <b>
      <sup>20 </sup>
    </b>“Hindi na magkakaroon ng pasusuhin na iilang araw ang gulang mula sa dakong iyon, ni ng matanda man na hindi nakalulubos ng kaniyang mga araw; sapagkat ang isa ay mamamatay na isang bata pa, bagaman isang daang taon ang gulang; at kung tungkol sa makasalanan, bagaman isang daang taon ang gulang ay susumpain siya. </div>
  <div id="chapter65_verse21">
    <b>
      <sup>21 </sup>
    </b>At tiyak na magtatayo sila ng mga bahay at maninirahan sa mga iyon; at tiyak na magtatanim sila ng mga ubasan at kakainin ang bunga ng mga iyon. </div>
  <div id="chapter65_verse22">
    <b>
      <sup>22 </sup>
    </b>Hindi sila magtatayo at iba ang maninirahan; hindi sila magtatanim at iba ang kakain. Sapagkat magiging gaya ng mga araw ng punungkahoy ang mga araw ng aking bayan; at ang gawa ng kanilang sariling mga kamay ay lubusang tatamasahin ng aking mga pinili. </div>
  <div id="chapter65_verse23">
    <b>
      <sup>23 </sup>
    </b>Hindi sila magpapagal nang walang kabuluhan, ni manganganak man sila ukol sa kabagabagan; sapagkat sila ang supling na binubuo ng mga pinagpala ni Jehova, at ang kanilang mga inapo na kasama nila. </div>
  <div id="chapter65_verse24">
    <b>
      <sup>24 </sup>
    </b>At mangyayari nga na bago sila tumawag ay sasagot ako; samantalang sila ay nagsasalita pa, aking diringgin.</div>
  <div id="chapter65_verse25">
    <b>
      <sup>25 </sup>
    </b>“Ang lobo at ang kordero ay manginginaing magkasama, at ang leon ay kakain ng dayami gaya ng toro; at kung tungkol sa serpiyente, ang magiging pagkain niya ay alabok. Hindi sila mananakit ni maninira man sa aking buong banal na bundok,” ang sabi ni Jehova.</div>
</div>