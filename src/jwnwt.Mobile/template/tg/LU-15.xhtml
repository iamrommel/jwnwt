<div>
  <div id="chapter15_verse1">
    <span class="w_ch">
      <b>15 </b>
    </span>At ang lahat ng mga maniningil ng buwis at mga makasalanan ay patuloy na lumalapit sa kaniya upang pakinggan siya. </div>
  <div id="chapter15_verse2">
    <b>
      <sup>2 </sup>
    </b>Dahil dito kapuwa ang mga Pariseo at mga eskriba ay patuloy na nagbubulung-bulungan, na nagsasabi: “Tinatanggap ng taong ito ang mga makasalanan at kumakaing kasama nila.” </div>
  <div id="chapter15_verse3">
    <b>
      <sup>3 </sup>
    </b>Sa gayon ay inilahad niya sa kanila ang ilustrasyong ito, na sinasabi: </div>
  <div id="chapter15_verse4">
    <b>
      <sup>4 </sup>
    </b>“Sinong tao sa inyo na may isang daang tupa, kapag nawala ang isa sa kanila, ang hindi iiwan ang siyamnapu’t siyam sa ilang at hahayo dahil sa isa na nawala hanggang sa masumpungan niya ito? </div>
  <div id="chapter15_verse5">
    <b>
      <sup>5 </sup>
    </b>At kapag nasumpungan na niya ito ay ipapasan niya ito sa kaniyang mga balikat at magsasaya. </div>
  <div id="chapter15_verse6">
    <b>
      <sup>6 </sup>
    </b>At kapag nakarating na siya sa tahanan ay tatawagin niya ang kaniyang mga kaibigan at ang kaniyang mga kapitbahay, na sinasabi sa kanila, ‘Makipagsaya kayo sa akin, sapagkat nasumpungan ko na ang aking tupa na nawala.’ </div>
  <div id="chapter15_verse7">
    <b>
      <sup>7 </sup>
    </b>Sinasabi ko sa inyo na gayon magkakaroon ng higit na kagalakan sa langit dahil sa isang makasalanan na nagsisisi kaysa sa siyamnapu’t siyam na matuwid na walang pangangailangang magsisi.</div>
  <div id="chapter15_verse8">
    <b>
      <sup>8 </sup>
    </b>“O sinong babae na may sampung baryang drakma, kung maiwala niya ang isang baryang drakma, ang hindi magsisindi ng lampara at magwawalis sa kaniyang bahay at maingat na maghahanap hanggang sa masumpungan niya ito? </div>
  <div id="chapter15_verse9">
    <b>
      <sup>9 </sup>
    </b>At kapag nasumpungan na niya ito ay tatawagin niya ang mga babae na kaniyang mga kaibigan at mga kapitbahay, na sinasabi, ‘Makipagsaya kayo sa akin, sapagkat nasumpungan ko na ang baryang drakma na naiwala ko.’ </div>
  <div id="chapter15_verse10">
    <b>
      <sup>10 </sup>
    </b>Sa gayon, sinasabi ko sa inyo, nagkakaroon ng kagalakan sa gitna ng mga anghel ng Diyos dahil sa isang makasalanan na nagsisisi.”</div>
  <div id="chapter15_verse11">
    <b>
      <sup>11 </sup>
    </b>Nang magkagayon ay sinabi niya: “Isang tao ang may dalawang anak na lalaki. </div>
  <div id="chapter15_verse12">
    <b>
      <sup>12 </sup>
    </b>At ang nakababata sa kanila ay nagsabi sa kaniyang ama, ‘Ama, ibigay mo sa akin ang bahagi ng ari-arian na mapupunta sa akin.’ Nang magkagayon ay hinati niya sa kanila ang kaniyang kabuhayan. </div>
  <div id="chapter15_verse13">
    <b>
      <sup>13 </sup>
    </b>Nang maglaon, pagkatapos ng hindi karamihang araw, tinipon ng nakababatang anak ang lahat ng mga bagay at naglakbay sa ibang bayan sa isang malayong lupain, at doon nilustay ang kaniyang ari-arian sa buktot na pamumuhay. </div>
  <div id="chapter15_verse14">
    <b>
      <sup>14 </sup>
    </b>Nang maubos na niya ang lahat, nagkaroon ng isang matinding taggutom sa buong lupaing iyon, at nagpasimula siyang mangailangan. </div>
  <div id="chapter15_verse15">
    <b>
      <sup>15 </sup>
    </b>Yumaon pa man din siya at nakisama sa isa sa mga mamamayan ng lupaing iyon, at pinapunta <div id="page1573"></div>siya nito sa kaniyang parang upang mag-alaga ng mga baboy. </div>
  <div id="chapter15_verse16">
    <b>
      <sup>16 </sup>
    </b>At ninasa niyang mabusog sa mga bunga ng algarroba na kinakain ng mga baboy, at walang sinumang magbigay sa kaniya ng anuman.</div>
  <div id="chapter15_verse17">
    <b>
      <sup>17 </sup>
    </b>“Nang bumalik siya sa kaniyang katinuan, sinabi niya, ‘Kay raming taong upahan ng aking ama ang nananagana sa tinapay, samantalang namamatay ako rito dahil sa taggutom! </div>
  <div id="chapter15_verse18">
    <b>
      <sup>18 </sup>
    </b>Titindig ako at maglalakbay patungo sa aking ama at sasabihin sa kaniya: “Ama, nagkasala ako laban sa langit at laban sa iyo. </div>
  <div id="chapter15_verse19">
    <b>
      <sup>19 </sup>
    </b>Hindi na ako karapat-dapat na tawaging anak mo. Gawin mo akong gaya ng isa sa iyong mga taong upahan.” ’ </div>
  <div id="chapter15_verse20">
    <b>
      <sup>20 </sup>
    </b>Kaya siya ay tumindig at pumaroon sa kaniyang ama. Habang siya ay nasa malayo pa, nakita siya ng kaniyang ama at nahabag, at ito ay tumakbo at sumubsob sa kaniyang leeg at magiliw siyang hinalikan. </div>
  <div id="chapter15_verse21">
    <b>
      <sup>21 </sup>
    </b>Sa gayon ay sinabi ng anak sa kaniya, ‘Ama, nagkasala ako laban sa langit at laban sa iyo. Hindi na ako karapat-dapat na tawaging anak mo. Gawin mo akong gaya ng isa sa iyong mga taong upahan.’ </div>
  <div id="chapter15_verse22">
    <b>
      <sup>22 </sup>
    </b>Ngunit sinabi ng ama sa kaniyang mga alipin, ‘Madali! maglabas kayo ng isang mahabang damit, ang pinakamainam, at damtan ninyo siya nito, at lagyan ninyo ng singsing ang kaniyang kamay at ng mga sandalyas ang kaniyang mga paa. </div>
  <div id="chapter15_verse23">
    <b>
      <sup>23 </sup>
    </b>At dalhin ninyo ang pinatabang guyang toro, patayin ninyo iyon at kumain tayo at magpakasaya, </div>
  <div id="chapter15_verse24">
    <b>
      <sup>24 </sup>
    </b>sapagkat ang anak kong ito ay patay na at muling nabuhay; siya ay nawala at nasumpungan.’ At nagsimula silang magpakasaya.</div>
  <div id="chapter15_verse25">
    <b>
      <sup>25 </sup>
    </b>“At ang kaniyang nakatatandang anak ay nasa bukid; at nang dumating siya at mapalapit sa bahay ay nakarinig siya ng isang konsyerto ng musika at sayawan. </div>
  <div id="chapter15_verse26">
    <b>
      <sup>26 </sup>
    </b>Kaya tinawag niya ang isa sa mga lingkod at itinanong kung ano ang kahulugan ng mga bagay na ito. </div>
  <div id="chapter15_verse27">
    <b>
      <sup>27 </sup>
    </b>Sinabi nito sa kaniya, ‘Ang iyong kapatid ay dumating, at pinatay ng iyong ama ang pinatabang guyang toro, sapagkat nabalik siya sa kaniya na nasa mabuting kalusugan.’ </div>
  <div id="chapter15_verse28">
    <b>
      <sup>28 </sup>
    </b>Ngunit napoot siya at ayaw pumasok. Sa gayon ay lumabas ang kaniyang ama at nagsimulang mamanhik sa kaniya. </div>
  <div id="chapter15_verse29">
    <b>
      <sup>29 </sup>
    </b>Bilang tugon ay sinabi niya sa kaniyang ama, ‘Narito, napakaraming taon na akong nagpapaalipin sa iyo at ni minsan ay hindi ko sinalansang ang iyong utos, at gayunma’y ni minsan ay hindi mo ako binigyan ng batang kambing upang magpakasaya akong kasama ng aking mga kaibigan. </div>
  <div id="chapter15_verse30">
    <b>
      <sup>30 </sup>
    </b>Ngunit nang sandaling dumating ang anak mong ito na umubos sa iyong kabuhayan kasama ng mga patutot, pinatay mo ang pinatabang guyang toro para sa kaniya.’ </div>
  <div id="chapter15_verse31">
    <b>
      <sup>31 </sup>
    </b>Sa gayon ay sinabi niya sa kaniya, ‘Anak, lagi na kitang kasama, at lahat ng mga bagay na akin ay iyo; </div>
  <div id="chapter15_verse32">
    <b>
      <sup>32 </sup>
    </b>ngunit kailangang magpakasaya tayo at magalak, sapagkat ang kapatid mong ito ay patay na at nabuhay, at siya ay nawala at nasumpungan.’ ”</div>
</div>