<div><div id="chapter12_verse1"><span class="w_ch"><b>12 </b></span>At nagsalita pa si Jehova kay Moises, na sinasabi: </div><div id="chapter12_verse2"><b><sup>2 </sup></b>“Salitain mo sa mga anak ni Israel, na sinasabi, ‘Kung ang isang babae ay maglihi at manganak ng isang lalaki, siya ay magiging marumi nang pitong araw; gaya ng mga araw ng karumihan kapag nireregla siya ay magiging marumi siya. </div><div id="chapter12_verse3"><b><sup>3 </sup></b>At sa ikawalong araw ay tutuliin ang laman ng dulong-balat nito. </div><div id="chapter12_verse4"><b><sup>4 </sup></b>Sa loob ng tatlumpu’t tatlong araw pa ay mananatili siya sa dugo ng pagpapadalisay. Huwag siyang hihipo ng anumang banal na bagay, at huwag siyang papasok sa dakong banal hanggang sa maganap ang mga araw ng kaniyang pagpapadalisay.</div><div id="chapter12_verse5"><b><sup>5 </sup></b>“‘At kung manganak siya ng isang babae, siya ay magiging marumi nang labing-apat na araw, gaya ng panahon ng kaniyang pagreregla. Sa loob ng animnapu’t anim na araw pa ay mananatili siya sa dugo ng pagpapadalisay. </div><div id="chapter12_verse6"><b><sup>6 </sup></b>At pagkaganap ng mga araw ng kaniyang pagpapadalisay dahil sa anak na lalaki o dahil sa anak na babae ay magdadala siya ng isang batang barakong tupa na nasa unang taon nito bilang handog na sinusunog at isang inakáy na kalapati o isang batu-bato bilang handog ukol sa kasalanan sa pasukan ng tolda ng kapisanan sa saserdote. </div><div id="chapter12_verse7"><b><sup>7 </sup></b>At ihahandog niya iyon sa harap ni Jehova at magbabayad-sala para sa kaniya, at siya ay magiging malinis mula sa agas ng kaniyang dugo. Ito ang kautusan tungkol sa kaniya na nanganganak ng lalaki o ng babae. </div><div id="chapter12_verse8"><b><sup>8 </sup></b>Ngunit kung ang kaniyang kaya ay hindi sapat para sa isang tupa, kukuha nga siya ng dalawang batu-bato o dalawang inakáy na kalapati, ang isa ay bilang handog na sinusunog at ang isa ay bilang handog ukol sa kasalanan, at ang saserdote ay magbabayad-sala para sa kaniya, at siya ay magiging malinis.’”</div></div>