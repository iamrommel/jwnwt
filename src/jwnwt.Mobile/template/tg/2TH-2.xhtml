<div>
  <div id="chapter2_verse1">
    <span class="w_ch">
      <b>2 </b>
    </span>Gayunman, mga kapatid, may kaugnayan sa pagkanaririto ng ating Panginoong Jesu-Kristo at sa ating pagkakatipon sa kaniya, hinihiling namin sa inyo </div>
  <div id="chapter2_verse2">
    <b>
      <sup>2 </sup>
    </b>na huwag kayong madaling matinag mula sa inyong katinuan ni mabagabag man sa pamamagitan ng kinasihang kapahayagan o sa pamamagitan <div id="page1789"></div>ng bibigang mensahe o sa pamamagitan ng liham na para bang mula sa amin, na wari bang ang araw ni Jehova ay narito na.</div>
  <div id="chapter2_verse3">
    <b>
      <sup>3 </sup>
    </b>Huwag kayong padaya kaninuman sa anumang paraan, sapagkat hindi ito darating malibang ang apostasya ay dumating muna at ang taong tampalasan ay maisiwalat, ang anak ng pagkapuksa. </div>
  <div id="chapter2_verse4">
    <b>
      <sup>4 </sup>
    </b>Siya ay handa sa pagsalansang at nagtataas ng kaniyang sarili sa ibabaw ng bawat isa na tinatawag na “diyos” o isang bagay na pinagpipitaganan, anupat umuupo siya sa templo ng Diyos, na hayagang ipinakikita ang kaniyang sarili bilang isang diyos. </div>
  <div id="chapter2_verse5">
    <b>
      <sup>5 </sup>
    </b>Hindi ba ninyo naaalaala na, noong ako ay kasama pa ninyo, sinasabi ko na sa inyo ang mga bagay na ito?</div>
  <div id="chapter2_verse6">
    <b>
      <sup>6 </sup>
    </b>Kaya ngayon ay alam na ninyo ang bagay na nagsisilbing pamigil, na may kinalaman sa kaniyang pagkakasiwalat sa kaniyang sariling takdang panahon. </div>
  <div id="chapter2_verse7">
    <b>
      <sup>7 </sup>
    </b>Totoo, ang hiwaga ng katampalasanang ito ay gumagana na; ngunit tanging hanggang sa maalis siya na sa ngayon ay nagsisilbing pamigil. </div>
  <div id="chapter2_verse8">
    <b>
      <sup>8 </sup>
    </b>Kung magkagayon nga, ang isa na tampalasan ay isisiwalat, na siyang lilipulin ng Panginoong Jesus sa pamamagitan ng espiritu ng kaniyang bibig at papawiin sa pamamagitan ng pagkakahayag ng kaniyang pagkanaririto. </div>
  <div id="chapter2_verse9">
    <b>
      <sup>9 </sup>
    </b>Ngunit ang pagkanaririto ng isa na tampalasan ay ayon sa pagkilos ni Satanas taglay ang bawat makapangyarihang gawa at kasinungalingang mga tanda at mga palatandaan </div>
  <div id="chapter2_verse10">
    <b>
      <sup>10 </sup>
    </b>at taglay ang bawat likong panlilinlang para roon sa mga nalilipol, bilang kagantihan sapagkat hindi nila tinanggap ang pag-ibig sa katotohanan upang sila ay maligtas. </div>
  <div id="chapter2_verse11">
    <b>
      <sup>11 </sup>
    </b>Kaya iyan ang dahilan kung bakit hinahayaan ng Diyos na mapasakanila ang pagkilos ng kamalian, upang mapaniwalaan nila ang kasinungalingan, </div>
  <div id="chapter2_verse12">
    <b>
      <sup>12 </sup>
    </b>upang silang lahat ay mahatulan sapagkat hindi nila pinaniwalaan ang katotohanan kundi nalugod sila sa kalikuan.</div>
  <div id="chapter2_verse13">
    <b>
      <sup>13 </sup>
    </b>Gayunman, pananagutan namin na laging pasalamatan ang Diyos dahil sa inyo, mga kapatid na iniibig ni Jehova, sapagkat pinili kayo ng Diyos mula nang pasimula ukol sa kaligtasan sa pamamagitan ng pagpapabanal sa inyo sa espiritu at sa pamamagitan ng inyong pananampalataya sa katotohanan. </div>
  <div id="chapter2_verse14">
    <b>
      <sup>14 </sup>
    </b>Sa kahihinatnan ngang ito ay tinawag niya kayo sa pamamagitan ng mabuting balita na aming ipinahahayag, sa layuning tamuhin ang kaluwalhatian ng ating Panginoong Jesu-Kristo. </div>
  <div id="chapter2_verse15">
    <b>
      <sup>15 </sup>
    </b>Kaya nga, mga kapatid, tumayo kayong matatag at lagi kayong manghawakan sa mga tradisyon na itinuro sa inyo, ito man ay sa pamamagitan ng bibigang mensahe o sa pamamagitan ng liham namin. </div>
  <div id="chapter2_verse16">
    <b>
      <sup>16 </sup>
    </b>Bukod diyan, nawa’y ang ating Panginoong Jesu-Kristo mismo at ang Diyos na ating Ama, na umibig sa atin at nagbigay ng walang-hanggang kaaliwan at mabuting pag-asa sa pamamagitan ng di-sana-nararapat na kabaitan, </div>
  <div id="chapter2_verse17">
    <b>
      <sup>17 </sup>
    </b>ay umaliw sa inyong mga puso at magpatatag sa inyo sa bawat mabuting gawa at salita.</div>
</div>