<div><div id="chapter8_verse1"><span class="w_ch"><b>8 </b></span>Pagkatapos ay naalaala ng Diyos si Noe at ang bawat mailap na hayop at ang bawat maamong hayop na kasama niya sa arka, at pinaraan ng Diyos ang isang hangin sa ibabaw ng lupa, at ang tubig ay nagsimulang humupa. </div><div id="chapter8_verse2"><b><sup>2 </sup></b>At ang mga bukal ng matubig na kalaliman at ang mga pintuan ng tubig ng langit ay nasarhan, kaya napigilan ang ulan mula sa langit. </div><div id="chapter8_verse3"><b><sup>3 </sup></b>At ang tubig ay nagsimulang kumati mula sa lupa, na tuluy-tuloy ang pagkati; at sa pagwawakas ng isang daan at limampung araw ay kumaunti ang tubig. </div><div id="chapter8_verse4"><b><sup>4 </sup></b>At nang ikapitong buwan, noong ikalabimpitong araw ng buwan, ang arka ay lumapag sa mga bundok ng Ararat. </div><div id="chapter8_verse5"><b><sup>5 </sup></b>At ang tubig ay tuluy-tuloy sa pagkaunti hanggang sa ikasampung buwan. Nang ikasampung buwan, noong ikaisa ng buwan, ang mga taluktok ng mga bundok ay lumitaw.</div><div id="chapter8_verse6"><b><sup>6 </sup></b>Kaya nangyari, sa pagwawakas ng apatnapung araw ay binuksan ni Noe ang bintana ng arka na kaniyang ginawa. </div><div id="chapter8_verse7"><b><sup>7 </sup></b>Pagkatapos ay nagpalipad <div id="page17"></div>siya ng isang uwak, at patuloy itong lumipad sa labas, paroo’t parito, hanggang sa matuyo ang tubig mula sa lupa.</div><div id="chapter8_verse8"><b><sup>8 </sup></b>Sa kalaunan ay nagpalipad siya ng isang kalapati upang makita kung ang tubig ay humupa na mula sa ibabaw ng lupa. </div><div id="chapter8_verse9"><b><sup>9 </sup></b>At ang kalapati ay hindi nakasumpong ng madadapuan ng talampakan ng kaniyang paa, kaya bumalik ito sa kaniya sa arka sapagkat ang tubig ay nasa ibabaw pa ng buong lupa. Dahil dito ay inilabas niya ang kaniyang kamay at kinuha iyon at dinala niya iyon sa loob ng arka. </div><div id="chapter8_verse10"><b><sup>10 </sup></b>At siya ay naghintay pa ng pitong araw, at muli niyang pinalipad ang kalapati mula sa arka. </div><div id="chapter8_verse11"><b><sup>11 </sup></b>Nang maglaon ay dumating sa kaniya ang kalapati nang bandang gabi at, narito! may isang bagong-kitil na dahon ng olibo sa tuka nito, kaya napag-alaman ni Noe na ang tubig ay humupa na mula sa lupa. </div><div id="chapter8_verse12"><b><sup>12 </sup></b>At naghintay pa siyang muli ng pitong araw. Nang magkagayon ay pinalipad niya ang kalapati, ngunit hindi na ito muling bumalik sa kaniya.</div><div id="chapter8_verse13"><b><sup>13 </sup></b>At nangyari, nang ikaanim na raan at isang taon, nang unang buwan, noong unang araw ng buwan, na ang tubig ay natuyo mula sa lupa; at inalis ni Noe ang pantakip ng arka at tumingin, at narito, ang ibabaw ng lupa ay natuyo na. </div><div id="chapter8_verse14"><b><sup>14 </sup></b>At nang ikalawang buwan, noong ikadalawampu’t pitong araw ng buwan, ang lupa ay lubusang natuyo.</div><div id="chapter8_verse15"><b><sup>15 </sup></b>Ang Diyos ngayon ay nagsalita kay Noe, na sinasabi: </div><div id="chapter8_verse16"><b><sup>16 </sup></b>“Lumabas ka sa arka, ikaw at ang iyong asawa at ang iyong mga anak at ang mga asawa ng iyong mga anak na kasama mo. </div><div id="chapter8_verse17"><b><sup>17 </sup></b>Bawat nilalang na buháy na kasama mo mula sa bawat uri ng laman, mula sa mga lumilipad na nilalang at mula sa mga hayop at mula sa lahat ng gumagalang hayop na gumagala sa ibabaw ng lupa, ay ilabas mong kasama mo, upang sila ay magkulupon sa lupa at magpalaanakin at magpakarami sa ibabaw ng lupa.”</div><div id="chapter8_verse18"><b><sup>18 </sup></b>Sa gayon ay lumabas si Noe, at gayundin ang kaniyang mga anak at ang kaniyang asawa at ang mga asawa ng kaniyang mga anak na kasama niya. </div><div id="chapter8_verse19"><b><sup>19 </sup></b>Bawat nilalang na buháy, bawat gumagalang hayop at bawat lumilipad na nilalang, bawat bagay na gumagala sa lupa, ayon sa kani-kanilang pamilya ay lumabas sila sa arka. </div><div id="chapter8_verse20"><b><sup>20 </sup></b>At si Noe ay nagsimulang magtayo ng isang altar para kay Jehova at kumuha ng ilan sa lahat ng malilinis na hayop at sa lahat ng malilinis na lumilipad na nilalang at naghandog ng mga handog na sinusunog sa ibabaw ng altar. </div><div id="chapter8_verse21"><b><sup>21 </sup></b>At sinamyo ni Jehova ang nakagiginhawang amoy, kaya naman sinabi ni Jehova sa kaniyang puso: “Hindi ko na muling susumpain ang lupa dahil sa tao, sapagkat ang hilig ng puso ng tao ay masama magmula sa kaniyang pagkabata; at hindi ko na muling sasaktan ang bawat bagay na buháy gaya ng aking ginawa. </div><div id="chapter8_verse22"><b><sup>22 </sup></b>Sapagkat sa lahat ng mga araw na ang lupa ay nananatili, ang paghahasik ng binhi at pag-aani, at ang lamig at init, at ang tag-araw at taglamig, at ang araw at gabi, ay hindi maglilikat.”</div></div>