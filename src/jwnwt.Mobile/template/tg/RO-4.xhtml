<div>
  <div id="chapter4_verse1">
    <span class="w_ch">
      <b>4 </b>
    </span>Kung gayon nga, ano ang sasabihin natin tungkol kay Abraham na ating ninuno ayon sa laman? </div>
  <div id="chapter4_verse2">
    <b>
      <sup>2 </sup>
    </b>Bilang halimbawa, kung si Abraham ay ipinahayag na matuwid dahil sa mga gawa, magkakaroon sana siya ng saligan sa paghahambog; ngunit hindi sa Diyos. </div>
  <div id="chapter4_verse3">
    <b>
      <sup>3 </sup>
    </b>Sapagkat ano ang sinasabi ng kasulatan? “Si Abraham ay nanampalataya kay Jehova, at ibinilang itong katuwiran sa kaniya.” </div>
  <div id="chapter4_verse4">
    <b>
      <sup>4 </sup>
    </b>Ngayon sa tao na gumagawa ay ibinibilang ang bayad, hindi gaya ng di-sana-nararapat na kabaitan, kundi gaya ng pagkakautang. </div>
  <div id="chapter4_verse5">
    <b>
      <sup>5 </sup>
    </b>Sa kabilang dako, sa tao na hindi gumagawa kundi nananampalataya sa kaniya na nagpapahayag sa isang di-makadiyos bilang matuwid, ang kaniyang pananampalataya ay ibinibilang na katuwiran. </div>
  <div id="chapter4_verse6">
    <b>
      <sup>6 </sup>
    </b>Gaya rin ng sinasalita ni David tungkol sa kaligayahan ng tao na sa kaniya ay ibinibilang ng Diyos ang katuwiran nang hiwalay sa mga gawa: </div>
  <div id="chapter4_verse7">
    <b>
      <sup>7 </sup>
    </b>“Maligaya yaong mga pinagpaumanhinan sa kanilang mga gawang tampalasan at ang kanilang mga kasalanan ay tinakpan; </div>
  <div id="chapter4_verse8">
    <b>
      <sup>8 </sup>
    </b>maligaya ang tao na ang kaniyang kasalanan ay hindi na ibinibilang pa ni Jehova.”</div>
  <div id="chapter4_verse9">
    <b>
      <sup>9 </sup>
    </b>Ang kaligayahan bang ito, kung gayon, ay dumarating sa mga taong tuli o gayundin sa mga taong di-tuli? Sapagkat sinasabi natin: “Ang kaniyang pananampalataya ay ibinilang na katuwiran kay Abraham.” </div>
  <div id="chapter4_verse10">
    <b>
      <sup>10 </sup>
    </b>Kung gayon, sa ilalim ng anong mga kalagayan ito ibinilang? Noong siya ay nasa pagtutuli o nasa di-pagtutuli? Hindi sa pagtutuli, kundi sa di-pagtutuli. </div>
  <div id="chapter4_verse11">
    <b>
      <sup>11 </sup>
    </b>At tumanggap siya ng isang tanda, samakatuwid nga, ang pagtutuli, bilang tatak ng katuwiran sa pamamagitan ng pananampalataya na tinaglay niya samantalang nasa kaniyang di-tuling kalagayan, upang siya ang maging ama ng lahat niyaong may pananampalataya samantalang nasa di-pagtutuli, upang maibilang sa kanila ang katuwiran; </div>
  <div id="chapter4_verse12">
    <b>
      <sup>12 </sup>
    </b>at isang ama ng supling na tuli, hindi lamang niyaong mga nanghahawakan sa pagtutuli, kundi niyaon ding mga lumalakad nang maayos sa mga yapak ng pananampalatayang iyon samantalang nasa di-tuling kalagayan na tinaglay ng ating amang si Abraham.</div>
  <div id="chapter4_verse13">
    <b>
      <sup>13 </sup>
    </b>Sapagkat hindi sa pamamagitan ng kautusan tinanggap ni Abraham o ng kaniyang binhi ang pangako na siya ay magiging tagapagmana ng isang sanlibutan, kundi sa pamamagitan ng katuwiran dahil sa pananampalataya. </div>
  <div id="chapter4_verse14">
    <b>
      <sup>14 </sup>
    </b>Sapagkat kung yaong mga nanghahawakan sa kautusan ay mga tagapagmana, ang pananampalataya ay napawalang-silbi at ang pangako ay napawi. </div>
  <div id="chapter4_verse15">
    <b>
      <sup>15 </sup>
    </b>Sa katunayan ang Kautusan ay nagbubunga ng poot, ngunit kung saan walang kautusan, wala rin namang pagsalansang.</div>
  <div id="chapter4_verse16">
    <b>
      <sup>16 </sup>
    </b>Kaya nga iyon ay dahil sa pananampalataya, upang iyon <div id="page1699"></div>ay maging ayon sa di-sana-nararapat na kabaitan, upang ang pangako ay maging tiyak sa lahat ng kaniyang binhi, hindi lamang doon sa nanghahawakan sa Kautusan, kundi gayundin doon sa nanghahawakan sa pananampalataya ni Abraham. (Siya ang ama nating lahat, </div>
  <div id="chapter4_verse17">
    <b>
      <sup>17 </sup>
    </b>gaya nga ng nasusulat: “Inatasan kita bilang ama ng maraming bansa.”) Ito ay sa paningin ng Isa na sinampalatayanan niya, ng Diyos mismo, na bumubuhay ng mga patay at tumatawag sa mga bagay na wala na para bang ang mga iyon ay umiiral. </div>
  <div id="chapter4_verse18">
    <b>
      <sup>18 </sup>
    </b>Bagaman wala nang pag-asa, gayunma’y salig sa pag-asa ay nagkaroon siya ng pananampalataya, upang siya ang maging ama ng maraming bansa ayon sa sinabi: “Magiging gayon ang iyong binhi.” </div>
  <div id="chapter4_verse19">
    <b>
      <sup>19 </sup>
    </b>At, bagaman hindi siya nanghina sa pananampalataya, isinaalang-alang niya ang kaniyang sariling katawan, na ngayon ay patay na, yamang siya ay mga isang daang taóng gulang na, gayundin ang patay na kalagayan ng bahay-bata ni Sara. </div>
  <div id="chapter4_verse20">
    <b>
      <sup>20 </sup>
    </b>Ngunit dahil sa pangako ng Diyos ay hindi siya nag-urong-sulong sa kawalan ng pananampalataya, kundi naging malakas sa pamamagitan ng kaniyang pananampalataya, na nagbibigay ng kaluwalhatian sa Diyos </div>
  <div id="chapter4_verse21">
    <b>
      <sup>21 </sup>
    </b>at lubusang kumbinsido na ang kaniyang ipinangako ay kaya rin niyang gawin. </div>
  <div id="chapter4_verse22">
    <b>
      <sup>22 </sup>
    </b>Dahil dito ay “ibinilang itong katuwiran sa kaniya.”</div>
  <div id="chapter4_verse23">
    <b>
      <sup>23 </sup>
    </b>Gayunman, na “ibinilang ito sa kaniya” ay isinulat, hindi lamang alang-alang sa kaniya, </div>
  <div id="chapter4_verse24">
    <b>
      <sup>24 </sup>
    </b>kundi alang-alang din sa atin kung kanino ito nakatalagang ibilang, sapagkat naniniwala tayo sa kaniya na nagbangon kay Jesus na ating Panginoon mula sa mga patay. </div>
  <div id="chapter4_verse25">
    <b>
      <sup>25 </sup>
    </b>Siya ay ibinigay dahil sa ating mga pagkakamali at ibinangon upang maipahayag tayong matuwid.</div>
</div>