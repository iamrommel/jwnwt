<div><div id="chapter7_verse1"><span class="w_ch"><b>7 </b></span>Nang matapos na niya ang lahat ng kaniyang mga pananalita sa pandinig ng mga tao, pumasok siya sa Capernaum. </div><div id="chapter7_verse2"><b><sup>2 </sup></b>At ang alipin ng isang opisyal ng hukbo, na minamahal niya, ay may sakit at papanaw na. </div><div id="chapter7_verse3"><b><sup>3 </sup></b>Nang marinig niya ang tungkol kay Jesus, nagsugo siya ng matatandang lalaki ng mga Judio upang hilingan siyang pumaroon at iligtas ang kaniyang alipin. </div><div id="chapter7_verse4"><b><sup>4 </sup></b>Sa gayon yaong mga pumaroon kay Jesus ay nagsimulang mamanhik sa kaniya nang mapilit, na sinasabi: “Karapat-dapat siya na igawad mo ito sa kaniya, </div><div id="chapter7_verse5"><b><sup>5 </sup></b>sapagkat iniibig niya ang ating bansa at siya mismo ang nagtayo ng sinagoga para sa atin.” </div><div id="chapter7_verse6"><b><sup>6 </sup></b>Kaya si Jesus ay humayong kasama nila. Ngunit nang hindi na siya kalayuan sa bahay, ang opisyal ng hukbo ay nakapagsugo na ng mga kaibigan upang sabihin sa kaniya: “Ginoo, huwag ka nang mag-abala, sapagkat hindi ako karapat-dapat upang papasukin ka sa ilalim ng aking bubong. </div><div id="chapter7_verse7"><b><sup>7 </sup></b>Sa dahilang iyan ay hindi ko itinuring na karapat-dapat akong pumariyan sa iyo. Ngunit sabihin mo ang salita, at gagaling ang aking lingkod. </div><div id="chapter7_verse8"><b><sup>8 </sup></b>Sapagkat ako rin ay taong inilagay sa ilalim ng awtoridad, na may mga kawal sa ilalim ko, at sinasabi ko sa isang ito, ‘Humayo ka!’ at siya ay humahayo, at sa isa pa, ‘Halika!’ at siya ay lumalapit, at sa aking alipin, ‘Gawin mo ito!’ at ginagawa niya iyon.” </div><div id="chapter7_verse9"><b><sup>9 </sup></b>Buweno, nang marinig ni Jesus ang mga bagay na ito ay namangha siya sa kaniya, at bumaling siya sa pulutong na sumusunod sa kaniya at nagsabi: “Sinasabi ko sa inyo, Kahit sa Israel ay hindi ako nakasumpong ng ganito kalaking pananampalataya.” </div><div id="chapter7_verse10"><b><sup>10 </sup></b>At nang makabalik sa bahay ang mga isinugo, nasumpungan nilang nasa mabuting kalusugan ang alipin.</div><div id="chapter7_verse11"><b><sup>11 </sup></b>Di-nagtagal pagkatapos nito ay naglakbay siya patungo sa isang lunsod na tinatawag na Nain, at ang kaniyang mga alagad at ang isang malaking pulutong ay naglalakbay na kasama niya. </div><div id="chapter7_verse12"><b><sup>12 </sup></b>Habang papalapit siya sa pintuang-daan ng lunsod, aba, narito! isang taong patay ang inilalabas, na bugtong na anak na lalaki ng kaniyang ina. Bukod diyan, siya ay isang balo. Kasama rin niya ang isang malaking pulutong mula sa lunsod. </div><div id="chapter7_verse13"><b><sup>13 </sup></b>At nang makita siya ng Panginoon, siya ay nahabag sa kaniya, at sinabi niya sa kaniya: “Huwag ka nang tumangis.” </div><div id="chapter7_verse14"><b><sup>14 </sup></b>Sa gayon ay lumapit siya at hinipo ang langkayan, at ang mga tagapagdala ay huminto, at sinabi niya: “Binata, sinasabi ko sa iyo, Bumangon ka!” </div><div id="chapter7_verse15"><b><sup>15 </sup></b>At ang taong patay ay umupo at nagsimulang magsalita, at ibinigay niya siya sa kaniyang ina. </div><div id="chapter7_verse16"><b><sup>16 </sup></b>Pinanaigan nga silang lahat <div id="page1552"></div>ng takot, at pinasimulan nilang luwalhatiin ang Diyos, na sinasabi: “Isang dakilang propeta ang ibinangon sa gitna natin,” at, “Ibinaling ng Diyos ang kaniyang pansin sa kaniyang bayan.” </div><div id="chapter7_verse17"><b><sup>17 </sup></b>At ang balitang ito may kinalaman sa kaniya ay lumaganap sa buong Judea at sa buong lupain sa paligid.</div><div id="chapter7_verse18"><b><sup>18 </sup></b>At ang mga alagad ni Juan ay nag-ulat sa kaniya tungkol sa lahat ng mga bagay na ito. </div><div id="chapter7_verse19"><b><sup>19 </sup></b>Kaya tinawag ni Juan ang dalawa sa kaniyang mga alagad at isinugo sila sa Panginoon upang sabihin: “Ikaw ba ang Isa na Darating o may iba pa ba kaming aasahan?” </div><div id="chapter7_verse20"><b><sup>20 </sup></b>Nang pumaroon sila sa kaniya ay sinabi ng mga lalaki: “Isinugo kami ni Juan Bautista sa iyo upang sabihin, ‘Ikaw ba ang Isa na Darating o iba pa ang aasahan namin?’ ” </div><div id="chapter7_verse21"><b><sup>21 </sup></b>Nang oras na iyon ay nagpagaling siya ng marami sa mga sakit at mga nakapipighating karamdaman at mga balakyot na espiritu, at pinagkalooban niyang makakita ang maraming taong bulag. </div><div id="chapter7_verse22"><b><sup>22 </sup></b>Kaya bilang sagot ay sinabi niya sa dalawa: “Humayo kayo, iulat ninyo kay Juan ang inyong nakita at narinig: ang mga bulag ay nagkakaroon ng paningin, ang mga pilay ay lumalakad, ang mga ketongin ay napalilinis at ang mga bingi ay nakaririnig, ang mga patay ay ibinabangon, ang mga dukha ay sinasabihan ng mabuting balita. </div><div id="chapter7_verse23"><b><sup>23 </sup></b>At maligaya siya na hindi natitisod sa akin.”</div><div id="chapter7_verse24"><b><sup>24 </sup></b>Nang makaalis ang mga mensahero ni Juan, siya ay nagpasimulang magsabi sa mga pulutong may kinalaman kay Juan: “Ano ang inyong nilabas sa ilang upang makita? Isang tambo na inuuguy-ugoy ng hangin? </div><div id="chapter7_verse25"><b><sup>25 </sup></b>Ano, kung gayon, ang inyong nilabas upang makita? Isang tao na nadaramtan ng malalambot na panlabas na kasuutan? Aba, yaong mga nakadamit nang marilag at namumuhay sa karangyaan ay nasa mga maharlikang bahay. </div><div id="chapter7_verse26"><b><sup>26 </sup></b>Kung gayon nga, ano talaga ang inyong nilabas upang makita? Isang propeta? Oo, sinasabi ko sa inyo, at lalo pang higit kaysa sa isang propeta. </div><div id="chapter7_verse27"><b><sup>27 </sup></b>Siya ito na may kinalaman sa kaniya ay nasusulat, ‘Narito! Isinusugo ko ang aking mensahero sa harap ng iyong mukha, na maghahanda ng iyong daan sa unahan mo.’ </div><div id="chapter7_verse28"><b><sup>28 </sup></b>Sinasabi ko sa inyo, Sa gitna niyaong mga ipinanganak ng mga babae ay walang sinumang mas dakila kaysa kay Juan; ngunit ang isa na nakabababa sa kaharian ng Diyos ay mas dakila kaysa sa kaniya.” </div><div id="chapter7_verse29"><b><sup>29 </sup></b>(At ang lahat ng mga tao at ang mga maniningil ng buwis, nang marinig nila ito, ay nagpahayag na ang Diyos ay matuwid, yamang nabautismuhan sila ng bautismo ni Juan. </div><div id="chapter7_verse30"><b><sup>30 </sup></b>Ngunit ang mga Pariseo at yaong mga bihasa sa Kautusan ay nagwalang-bahala sa payo ng Diyos sa kanila, yamang hindi niya sila nabautismuhan.)</div><div id="chapter7_verse31"><b><sup>31 </sup></b>“Kung gayon, kanino ko ihahambing ang mga tao ng salinlahing ito, at sino ang katulad nila? </div><div id="chapter7_verse32"><b><sup>32 </sup></b>Sila ay tulad ng mga bata na nakaupo sa pamilihan at sumisigaw sa isa’t isa, at nagsasabi, ‘Tinugtog namin ang plawta para sa inyo, ngunit hindi kayo sumayaw; humagulhol kami, ngunit hindi kayo tumangis.’ </div><div id="chapter7_verse33"><b><sup>33 </sup></b>Sa gayunding paraan, si Juan Bautista ay dumating na hindi kumakain ng tinapay ni umiinom ng alak, ngunit sinasabi ninyo, ‘Siya ay may demonyo.’ </div><div id="chapter7_verse34"><b><sup>34 </sup></b>Ang Anak ng tao ay dumating na kumakain at umiinom, ngunit sinasabi ninyo, ‘Narito! Isang taong matakaw at mahilig <div id="page1553"></div>uminom ng alak, kaibigan ng mga maniningil ng buwis at ng mga makasalanan!’ </div><div id="chapter7_verse35"><b><sup>35 </sup></b>Gayunpaman, ang karunungan ay pinatutunayang matuwid ng lahat ng mga anak nito.”</div><div id="chapter7_verse36"><b><sup>36 </sup></b>At isa sa mga Pariseo ang patuloy na humihiling sa kaniya na kumaing kasama niya. Alinsunod dito ay pumasok siya sa bahay ng Pariseo at humilig sa mesa. </div><div id="chapter7_verse37"><b><sup>37 </sup></b>At, narito! isang babae na kilala sa lunsod bilang isang makasalanan ang nakaalam na nakahilig siya sa kainan sa bahay ng Pariseo, at nagdala ito ng isang sisidlang alabastro ng mabangong langis, </div><div id="chapter7_verse38"><b><sup>38 </sup></b>at, pagkatapos na lumagay sa likuran ng kaniyang mga paa, tumangis ang babae at pinasimulang basain ng kaniyang mga luha ang kaniyang mga paa at pinunasan niya ang mga iyon ng buhok ng kaniyang ulo. Gayundin, magiliw na hinalikan ng babae ang kaniyang mga paa at pinahiran ng mabangong langis. </div><div id="chapter7_verse39"><b><sup>39 </sup></b>Nang makita ito, ang Pariseo na nag-anyaya sa kaniya ay nagsabi sa loob niya: “Ang taong ito, kung siya nga ay propeta, ay makakakilala kung sino at kung anong uri ng babae ang humihipo sa kaniya, na siya ay isang makasalanan.” </div><div id="chapter7_verse40"><b><sup>40 </sup></b>Ngunit bilang tugon ay sinabi ni Jesus sa kaniya: “Simon, mayroon akong sasabihin sa iyo.” Sinabi niya: “Guro, sabihin mo!”</div><div id="chapter7_verse41"><b><sup>41 </sup></b>“Dalawang tao ang may utang sa isang nagpapahiram; ang isa ay nagkautang ng limang daang denario, ngunit ang isa pa ay limampu. </div><div id="chapter7_verse42"><b><sup>42 </sup></b>Nang wala silang anumang maibayad, kapuwa niya sila pinatawad nang lubusan. Kung gayon, sino sa kanila ang iibig sa kaniya nang higit?” </div><div id="chapter7_verse43"><b><sup>43 </sup></b>Bilang sagot ay sinabi ni Simon: “Sa palagay ko ay ang isa na lubusan niyang pinatawad nang higit.” Sinabi niya sa kaniya: “Wasto ang iyong paghatol.” </div><div id="chapter7_verse44"><b><sup>44 </sup></b>Nang magkagayon ay bumaling siya sa babae at sinabi kay Simon: “Nakikita mo ba ang babaing ito? Pumasok ako sa iyong bahay; hindi mo ako binigyan ng tubig para sa aking mga paa. Ngunit binasâ ng babaing ito ng kaniyang mga luha ang aking mga paa at pinunasan ng kaniyang buhok. </div><div id="chapter7_verse45"><b><sup>45 </sup></b>Wala kang halik na ibinigay sa akin; ngunit ang babaing ito, mula nang oras na pumasok ako, ay hindi tumigil sa magiliw na paghalik sa aking mga paa. </div><div id="chapter7_verse46"><b><sup>46 </sup></b>Hindi mo pinahiran ng langis ang aking ulo; ngunit pinahiran ng babaing ito ng mabangong langis ang aking mga paa. </div><div id="chapter7_verse47"><b><sup>47 </sup></b>Dahil dito, sinasabi ko sa iyo, ang kaniyang mga kasalanan, bagaman marami, ay pinatatawad na, sapagkat umibig siya nang higit; ngunit siya na pinatatawad nang kaunti ay umiibig nang kaunti.” </div><div id="chapter7_verse48"><b><sup>48 </sup></b>Nang magkagayon ay sinabi niya sa babae: “Ang iyong mga kasalanan ay pinatatawad na.” </div><div id="chapter7_verse49"><b><sup>49 </sup></b>Dahil dito yaong mga kasama niyang nakahilig sa mesa ay nagsimulang magsabi sa kanilang sarili: “Sino ang taong ito na nagpapatawad nga ng mga kasalanan?” </div><div id="chapter7_verse50"><b><sup>50 </sup></b>Ngunit sinabi niya sa babae: “Iniligtas ka ng iyong pananampalataya; humayo ka nang payapa.”</div></div>