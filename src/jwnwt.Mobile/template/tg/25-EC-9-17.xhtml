<div><div id="chapter9_verse1"><span class="w_ch"><b>9 </b></span>Sapagkat isinapuso ko ang lahat ng ito, upang saliksikin nga ang lahat ng ito, na ang mga matuwid at ang marurunong at ang kanilang mga gawa ay nasa kamay ng tunay na Diyos. Hindi nababatid ng mga tao ang pag-ibig o ang poot man na nauna pang lahat sa kanila. </div><div id="chapter9_verse2"><b><sup>2 </sup></b>Ang lahat ay magkakatulad sa tinataglay ng lahat. May iisang kahihinatnan ang matuwid at ang balakyot, ang mabuti at ang malinis at ang marumi, at ang naghahain at ang hindi naghahain. Ang mabuti ay gaya rin ng makasalanan; ang sumusumpa ay gaya rin ng sinumang natatakot sa ipinanatang sumpa. </div><div id="chapter9_verse3"><b><sup>3 </sup></b>Ito ang kapaha-pahamak sa lahat ng ginawa sa ilalim ng araw, na, sa dahilang may iisang kahihinatnan ang lahat, ang puso ng mga anak ng mga tao ay puspos din ng kasamaan; at may kabaliwan sa kanilang puso habang sila ay nabubuhay, at pagkatapos nito—patungo sa mga patay!</div><div id="chapter9_verse4"><b><sup>4 </sup></b>Sapagkat may kinalaman sa sinumang nakalakip sa lahat ng buháy ay mayroon ngang pag-asa, sapagkat ang buháy na aso ay mas mabuti pa kaysa sa patay na leon. </div><div id="chapter9_verse5"><b><sup>5 </sup></b>Sapagkat batid ng mga buháy na sila ay mamamatay; ngunit kung tungkol sa mga patay, sila ay walang anumang kabatiran, ni mayroon pa man silang kabayaran, sapagkat ang alaala sa kanila ay nalimutan. </div><div id="chapter9_verse6"><b><sup>6 </sup></b>Gayundin, ang kanilang pag-ibig at ang kanilang poot at ang kanilang paninibugho ay naglaho na, at wala na silang anumang bahagi hanggang sa panahong walang takda sa anumang bagay na gagawin sa ilalim ng araw.</div><div id="chapter9_verse7"><b><sup>7 </sup></b>Yumaon ka, kainin mo ang iyong pagkain nang may pagsasaya at inumin mo ang iyong alak nang may mabuting puso, sapagkat ang tunay na Diyos ay nakasumpong na ng kaluguran sa iyong mga gawa. </div><div id="chapter9_verse8"><b><sup>8 </sup></b>Sa bawat pagkakataon ay maging puti ang iyong mga kasuutan, at huwag magkulang ng langis ang iyong ulo. </div><div id="chapter9_verse9"><b><sup>9 </sup></b>Tamasahin mo ang buhay kasama ng asawa na iniibig mo sa lahat ng mga araw ng iyong walang-kabuluhang buhay na Kaniyang ibinigay sa iyo sa ilalim ng araw, sa lahat ng mga araw ng iyong kawalang-kabuluhan, sapagkat iyan ang iyong bahagi sa buhay at sa iyong pagpapagal na pinagpapagalan mo sa ilalim ng araw. </div><div id="chapter9_verse10"><b><sup>10 </sup></b>Ang lahat ng masumpungang gawin ng iyong kamay, gawin mo ng iyong buong kapangyarihan, sapagkat walang gawa ni katha man ni kaalaman man ni karunungan man sa Sheol, ang dako na iyong paroroonan.</div><div id="chapter9_verse11"><b><sup>11 </sup></b>Ako ay nagbalik upang makita sa ilalim ng araw na ang takbuhan ay hindi sa matutulin, ni ang pagbabaka ay sa mga makapangyarihan, ni ang pagkain man ay sa marurunong, ni ang kayamanan man ay sa mga may-unawa, ni ang lingap man ay sa mga may kaalaman; sapagkat ang panahon at ang di-inaasahang pangyayari ay sumasapit sa kanilang lahat. </div><div id="chapter9_verse12"><b><sup>12 </sup></b>Sapagkat hindi rin nalalaman ng tao ang kaniyang panahon. Tulad ng mga isda na nahuhuli sa masamang lambat, at tulad ng mga ibon na nahuhuli sa bitag, gayon nasisilo ang mga anak ng mga tao sa isang kapaha-pahamak na panahon, kapag ito ay biglang nahuhulog sa kanila.</div><div id="chapter9_verse13"><b><sup>13 </sup></b>Ito rin ay nakita ko tungkol sa karunungan sa ilalim ng araw—at iyon ay dakila sa akin: </div><div id="chapter9_verse14"><b><sup>14 </sup></b>May isang maliit na lunsod, at ang mga lalaki roon ay kakaunti; at doon ay may pumaroong isang dakilang hari, at pinalibutan niya iyon at nagtayo ng malalaking moog laban doon. </div><div id="chapter9_verse15"><b><sup>15 </sup></b>At doon ay may nasumpungang isang lalaki, nagdarahop ngunit marunong, at ang isang iyon ay naglaan ng pagtakas para sa lunsod sa pamamagitan ng kaniyang karunungan. Ngunit walang taong nakaalaala sa nagdarahop na lalaking iyon. </div><div id="chapter9_verse16"><b><sup>16 </sup></b>At ako ay nagsabi: “Ang karunungan ay mas mabuti kaysa sa kalakasan; gayunma’y ang karunungan ng isang nagdarahop ay hinahamak, at ang kaniyang mga salita ay hindi pinakikinggan.”</div><div id="chapter9_verse17"><b><sup>17 </sup></b>Ang mga salita ng marurunong sa katahimikan ay higit na dinirinig kaysa sa sigaw ng isang namamahala sa gitna ng mga taong hangal.</div><div id="chapter9_verse18"><b><sup>18 </sup></b>Ang karunungan ay mas mabuti kaysa sa mga kagamitan sa labanan, at kahit isa lamang makasalanan ay makasisira ng maraming kabutihan.</div></div>