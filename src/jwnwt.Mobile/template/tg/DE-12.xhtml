<div>
  <div id="chapter12_verse1">
    <span class="w_ch">
      <b>12 </b>
    </span>“Ito ang mga tuntunin at mga hudisyal na pasiya na dapat ninyong maingat na isagawa sa lupain na tiyak na ipahihintulot ni Jehova na Diyos ng iyong mga ninuno na ariin mo, sa lahat ng mga araw na kayo <div id="page306"></div>ay buháy sa ibabaw ng lupa. </div>
  <div id="chapter12_verse2">
    <b>
      <sup>2 </sup>
    </b>Dapat ninyong wasakin nang lubos ang lahat ng mga dako kung saan ang mga bansa na itataboy ninyo ay naglingkod sa kanilang mga diyos, sa matataas na bundok at sa mga burol at sa ilalim ng bawat mayabong na punungkahoy. </div>
  <div id="chapter12_verse3">
    <b>
      <sup>3 </sup>
    </b>At ibagsak ninyo ang kanilang mga altar at gibain ang kanilang mga sagradong haligi, at dapat ninyong sunugin sa apoy ang kanilang mga sagradong poste at putulin ang mga nililok na imahen ng kanilang mga diyos, at pawiin ninyo ang kanilang mga pangalan mula sa dakong iyon.</div>
  <div id="chapter12_verse4">
    <b>
      <sup>4 </sup>
    </b>“Huwag ninyong gagawin ang gayon kay Jehova na inyong Diyos, </div>
  <div id="chapter12_verse5">
    <b>
      <sup>5 </sup>
    </b>kundi ang dakong pipiliin ni Jehova na inyong Diyos mula sa lahat ng inyong mga tribo upang doon ilagay ang kaniyang pangalan, upang patahanin iyon, ay hahanapin ninyo, at doon ka pumaroon. </div>
  <div id="chapter12_verse6">
    <b>
      <sup>6 </sup>
    </b>At doon ninyo dadalhin ang inyong mga handog na sinusunog at ang inyong mga hain at ang inyong mga ikasampung bahagi at ang abuloy ng inyong kamay at ang inyong mga panatang handog at ang inyong mga kusang-loob na handog at ang mga panganay ng inyong bakahan at ng inyong kawan. </div>
  <div id="chapter12_verse7">
    <b>
      <sup>7 </sup>
    </b>At doon kayo kakain sa harap ni Jehova na inyong Diyos at magsasaya sa lahat ng inyong pinagpapagalan, kayo at ang inyong mga sambahayan, sapagkat pinagpala ka ni Jehova na iyong Diyos.</div>
  <div id="chapter12_verse8">
    <b>
      <sup>8 </sup>
    </b>“Huwag kayong gagawa ng ayon sa lahat ng ginagawa natin dito ngayon, na bawat isa anuman ang tama sa kaniyang sariling paningin, </div>
  <div id="chapter12_verse9">
    <b>
      <sup>9 </sup>
    </b>sapagkat hindi pa kayo nakararating sa pahingahang-dako at sa mana na ibinibigay sa iyo ni Jehova na iyong Diyos. </div>
  <div id="chapter12_verse10">
    <b>
      <sup>10 </sup>
    </b>At tatawid kayo sa Jordan at mananahanan sa lupain na ibinibigay sa inyo ni Jehova na inyong Diyos bilang pag-aari, at tiyak na bibigyan niya kayo ng kapahingahan mula sa lahat ng inyong mga kaaway sa palibot, at mananahanan nga kayo nang tiwasay. </div>
  <div id="chapter12_verse11">
    <b>
      <sup>11 </sup>
    </b>At mangyayari nga na sa dakong pipiliin ni Jehova na inyong Diyos upang doon patahanin ang kaniyang pangalan ay doon ninyo dadalhin ang lahat niyaong iniuutos ko sa inyo, ang inyong mga handog na sinusunog at ang inyong mga hain, ang inyong mga ikasampung bahagi at ang abuloy ng inyong kamay at lahat ng pili mula sa inyong mga panatang handog na ipananata ninyo kay Jehova. </div>
  <div id="chapter12_verse12">
    <b>
      <sup>12 </sup>
    </b>At magsaya kayo sa harap ni Jehova na inyong Diyos, kayo at ang inyong mga anak na lalaki at ang inyong mga anak na babae at ang inyong mga aliping lalaki at ang inyong mga aliping babae at ang Levita na nasa loob ng inyong mga pintuang-daan, sapagkat wala siyang bahagi o mana na kasama ninyo. </div>
  <div id="chapter12_verse13">
    <b>
      <sup>13 </sup>
    </b>Mag-ingat ka na baka maihandog mo ang iyong mga handog na sinusunog sa iba pang dako na iyong makikita. </div>
  <div id="chapter12_verse14">
    <b>
      <sup>14 </sup>
    </b>Kundi sa dakong pipiliin ni Jehova sa isa sa iyong mga tribo ay doon mo dapat ihandog ang iyong mga handog na sinusunog, at doon mo dapat gawin ang lahat ng iniuutos ko sa iyo.</div>
  <div id="chapter12_verse15">
    <b>
      <sup>15 </sup>
    </b>“Gayunma’y makapagpapatay ka kailanma’t ninanasa ng iyong kaluluwa, at kumain ka ng karne ayon sa pagpapala ni Jehova na iyong Diyos na ibinigay niya sa iyo, sa loob ng lahat ng iyong mga pintuang-daan. Ang marumi at ang malinis ay makakakain niyaon, gaya ng gasela at gaya ng lalaking usa. </div>
  <div id="chapter12_verse16">
    <b>
      <sup>16 </sup>
    </b>Tanging ang dugo ang huwag ninyong kakainin. Dapat mong <div id="page307"></div>ibuhos iyon sa lupa gaya ng tubig. </div>
  <div id="chapter12_verse17">
    <b>
      <sup>17 </sup>
    </b>Hindi pahihintulutang kainin mo sa loob ng iyong mga pintuang-daan ang ikasampung bahagi ng iyong butil o ng iyong bagong alak o ng iyong langis o ang mga panganay ng iyong bakahan at ng iyong kawan o ang anuman mula sa iyong mga panatang handog na iyong ipananata o ang iyong mga kusang-loob na handog o ang abuloy ng iyong kamay. </div>
  <div id="chapter12_verse18">
    <b>
      <sup>18 </sup>
    </b>Kundi kakainin mo iyon sa harap ni Jehova na iyong Diyos, sa dakong pipiliin ni Jehova na iyong Diyos, ikaw at ang iyong anak na lalaki at ang iyong anak na babae at ang iyong aliping lalaki at ang iyong aliping babae at ang Levita na nasa loob ng iyong mga pintuang-daan; at magsaya ka sa harap ni Jehova na iyong Diyos sa lahat ng iyong pinagpapagalan. </div>
  <div id="chapter12_verse19">
    <b>
      <sup>19 </sup>
    </b>Mag-ingat ka upang hindi mo mapabayaan ang Levita sa lahat ng iyong mga araw sa iyong lupa.</div>
  <div id="chapter12_verse20">
    <b>
      <sup>20 </sup>
    </b>“Kapag palalawakin ni Jehova na iyong Diyos ang iyong teritoryo, gaya ng ipinangako niya sa iyo, at tiyak na sasabihin mo, ‘Kakain ako ng karne,’ sapagkat nagnanasang kumain ng karne ang iyong kaluluwa, kailanma’t ninanasa ng iyong kaluluwa ay makakakain ka ng karne. </div>
  <div id="chapter12_verse21">
    <b>
      <sup>21 </sup>
    </b>Kung ang dakong pipiliin ni Jehova na iyong Diyos upang doon ilagay ang kaniyang pangalan ay malayo sa iyo, patayin mo nga ang ilan sa iyong bakahan o ang ilan sa iyong kawan na ibinigay ni Jehova sa iyo, gaya ng iniutos ko sa iyo, at kumain ka sa loob ng iyong mga pintuang-daan kailanma’t ninanasa ng iyong kaluluwa. </div>
  <div id="chapter12_verse22">
    <b>
      <sup>22 </sup>
    </b>Kung paano lamang kinakain ang gasela at ang lalaking usa, gayon mo makakain iyon: ang marumi at ang malinis ay magkasamang makakakain niyaon. </div>
  <div id="chapter12_verse23">
    <b>
      <sup>23 </sup>
    </b>Maging matatag ka lamang na ipasiyang huwag kainin ang dugo, sapagkat ang dugo ay siyang kaluluwa at huwag mong kakainin ang kaluluwa kasama ng laman. </div>
  <div id="chapter12_verse24">
    <b>
      <sup>24 </sup>
    </b>Huwag mong kakainin iyon. Dapat mong ibuhos iyon sa lupa na parang tubig. </div>
  <div id="chapter12_verse25">
    <b>
      <sup>25 </sup>
    </b>Huwag mong kakainin iyon, upang mapabuti ka at ng iyong mga anak na kasunod mo, sapagkat gagawin mo yaong tama sa paningin ni Jehova. </div>
  <div id="chapter12_verse26">
    <b>
      <sup>26 </sup>
    </b>Ang iyong mga banal na bagay lamang na magiging iyo, at ang iyong mga panatang handog ang dapat mong dalhin, at pumaroon ka sa dakong pipiliin ni Jehova. </div>
  <div id="chapter12_verse27">
    <b>
      <sup>27 </sup>
    </b>At iharap mo ang iyong mga handog na sinusunog, ang karne at ang dugo, sa ibabaw ng altar ni Jehova na iyong Diyos; at ang dugo ng iyong mga hain ay dapat na ibuhos sa harap ng altar ni Jehova na iyong Diyos, ngunit ang karne ay maaari mong kainin.</div>
  <div id="chapter12_verse28">
    <b>
      <sup>28 </sup>
    </b>“Mag-ingat ka, at sundin mo ang lahat ng mga salitang ito na iniuutos ko sa iyo, upang mapabuti ka at ng iyong mga anak na kasunod mo hanggang sa panahong walang takda, sapagkat gagawin mo yaong mabuti at tama sa paningin ni Jehova na iyong Diyos.</div>
  <div id="chapter12_verse29">
    <b>
      <sup>29 </sup>
    </b>“Kapag lilipulin ni Jehova na iyong Diyos mula sa harap mo ang mga bansa na iyong paroroonan upang itaboy sila, itataboy mo nga sila at mananahanan ka sa kanilang lupain. </div>
  <div id="chapter12_verse30">
    <b>
      <sup>30 </sup>
    </b>Mag-ingat ka na baka mabitag kang sumunod sa kanila, pagkatapos na malipol sila mula sa harap mo, at baka mag-usisa ka may kinalaman sa kanilang mga diyos, na sinasabi, ‘Paano pinaglilingkuran noon ng mga bansang ito ang kanilang mga diyos? At ako, oo, ako, ay gagawa ng gayundin.’ </div>
  <div id="chapter12_verse31">
    <b>
      <sup>31 </sup>
    </b>Huwag mong gagawin ang gayon kay Jehova na iyong Diyos, sapagkat lahat ng bagay na karima-rimarim kay <div id="page308"></div>Jehova na talagang kinapopootan niya ay ginagawa nila sa kanilang mga diyos, sapagkat maging ang kanilang mga anak na lalaki at ang kanilang mga anak na babae ay palagian nilang sinusunog sa apoy para sa kanilang mga diyos. </div>
  <div id="chapter12_verse32">
    <b>
      <sup>32 </sup>
    </b>Bawat salita na iniuutos ko sa inyo ay siyang dapat ninyong maingat na isagawa. Huwag ninyong daragdagan iyon ni babawasan man iyon.</div>
</div>