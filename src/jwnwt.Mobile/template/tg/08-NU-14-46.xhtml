<div><div id="chapter14_verse1"><span class="w_ch"><b>14 </b></span>Nang magkagayon ay inilakas ng buong kapulungan ang kanilang tinig, at patuloy na ibinubulalas ng bayan ang kanilang tinig at tumatangis nang buong gabing iyon. </div><div id="chapter14_verse2"><b><sup>2 </sup></b>At ang lahat ng mga anak ni Israel ay nagsimulang magbulung-bulungan laban kay Moises at kay Aaron, at ang buong kapulungan ay nagsabi laban sa kanila: “Namatay na sana tayo sa lupain ng Ehipto, o namatay na sana tayo sa ilang na ito! </div><div id="chapter14_verse3"><b><sup>3 </sup></b>At bakit tayo dinadala ni Jehova sa lupaing ito upang mabuwal sa pamamagitan ng tabak? Ang ating mga asawang babae at ang ating maliliit na bata ay magiging samsam. Hindi ba mas mabuti para sa atin ang bumalik sa Ehipto?” </div><div id="chapter14_verse4"><b><sup>4 </sup></b>Sinabi pa nila sa isa’t isa: “Mag-atas tayo ng isang ulo, at bumalik tayo sa Ehipto!”</div><div id="chapter14_verse5"><b><sup>5 </sup></b>Dahil dito ay isinubsob ni Moises at ni Aaron ang kanilang mga mukha sa harap ng buong kongregasyon ng kapulungan ng mga anak ni Israel. </div><div id="chapter14_verse6"><b><sup>6 </sup></b>At hinapak ni Josue na anak ni Nun at ni Caleb na anak ni Jepune, na kabilang sa mga naniktik sa lupain, ang kanilang mga kasuutan, </div><div id="chapter14_verse7"><b><sup>7 </sup></b>at sinabi nila ito sa buong kapulungan ng mga anak ni Israel: “Ang lupain na dinaanan namin upang tiktikan iyon ay pagkabuti-buting lupain. </div><div id="chapter14_verse8"><b><sup>8 </sup></b>Kung kinalulugdan tayo ni Jehova, tiyak na dadalhin niya tayo sa lupaing iyon at ibibigay iyon sa atin, isang lupain na inaagusan ng gatas at pulot-pukyutan. </div><div id="chapter14_verse9"><b><sup>9 </sup></b>Huwag lamang kayong maghimagsik laban kay Jehova; at kayo, huwag kayong matakot sa bayan ng lupaing iyon, sapagkat sila ay tinapay sa atin. Ang kanilang silungan ay lumayo na sa kanila, at si Jehova ay sumasaatin. Huwag ninyo silang katakutan.”</div><div id="chapter14_verse10"><b><sup>10 </sup></b>Gayunman, ang buong kapulungan ay nag-usap na pagpupukulin sila ng mga bato. At ang kaluwalhatian ni Jehova ay lumitaw sa tolda ng kapisanan sa lahat ng mga anak ni Israel.</div><div id="chapter14_verse11"><b><sup>11 </sup></b>Nang dakong huli ay sinabi ni Jehova kay Moises: “Hanggang kailan ako pakikitunguhan nang walang paggalang ng bayang ito, at hanggang kailan sila hindi mananampalataya sa akin sa lahat ng tanda na isinagawa ko sa gitna nila? </div><div id="chapter14_verse12"><b><sup>12 </sup></b>Pasasapitan ko sila ng salot at itataboy ko sila, at gagawin kitang <div id="page242"></div>isang bansa na mas dakila at mas makapangyarihan kaysa sa kanila.”</div><div id="chapter14_verse13"><b><sup>13 </sup></b>Ngunit sinabi ni Moises kay Jehova: “Kung magkagayon ay tiyak na maririnig ng mga Ehipsiyo na iniahon mo sa pamamagitan ng iyong kapangyarihan ang bayang ito mula sa gitna nila. </div><div id="chapter14_verse14"><b><sup>14 </sup></b>At tiyak na sasabihin nila iyon sa mga tumatahan sa lupaing ito. Narinig nila na ikaw ay si Jehova sa gitna ng bayang ito, na nagpakita nang mukhaan. Ikaw ay si Jehova, at ang iyong ulap ay nakatindig sa ibabaw nila, at yumayaon ka sa unahan nila sa haliging ulap kung araw at sa haliging apoy kung gabi. </div><div id="chapter14_verse15"><b><sup>15 </sup></b>Kung papatayin mo ang bayang ito na parang iisang lalaki, ang mga bansa na nakarinig ng iyong kabantugan ay tiyak na magsasabi nga ng ganito, </div><div id="chapter14_verse16"><b><sup>16 </sup></b>‘Sapagkat hindi kayang dalhin ni Jehova ang bayang ito sa lupain na isinumpa niya sa kanila kaya pinatay niya sila sa ilang.’ </div><div id="chapter14_verse17"><b><sup>17 </sup></b>At ngayon, pakisuyo, dakilain mo ang iyong kapangyarihan, O Jehova, gaya ng sinalita mo, na sinasabi, </div><div id="chapter14_verse18"><b><sup>18 </sup></b>‘Si Jehova, mabagal sa pagkagalit at sagana sa maibiging-kabaitan, nagpapaumanhin sa kamalian at pagsalansang, ngunit sa anumang paraan ay wala siyang pinaliligtas sa kaparusahan, naglalapat ng kaparusahan sa mga anak dahil sa kamalian ng mga ama, sa ikatlong salinlahi at sa ikaapat na salinlahi.’ </div><div id="chapter14_verse19"><b><sup>19 </sup></b>Patawarin mo, pakisuyo, ang kamalian ng bayang ito ayon sa kadakilaan ng iyong maibiging-kabaitan, at gaya nga ng pagpapaumanhin mo sa bayang ito mula sa Ehipto hanggang ngayon.”</div><div id="chapter14_verse20"><b><sup>20 </sup></b>Nang magkagayon ay sinabi ni Jehova: “Magpapatawad ako ayon sa iyong salita. </div><div id="chapter14_verse21"><b><sup>21 </sup></b>At, sa kabilang dako naman, buháy ako, ang buong lupa ay mapupuno ng kaluwalhatian ni Jehova. </div><div id="chapter14_verse22"><b><sup>22 </sup></b>Ngunit ang lahat ng taong nakakita ng aking kaluwalhatian at ng aking mga tanda na isinagawa ko sa Ehipto at sa ilang at patuloy pa ring nanunubok sa akin nang sampung ulit na ito, at hindi nakinig sa aking tinig, </div><div id="chapter14_verse23"><b><sup>23 </sup></b>ay hindi makakakita sa lupain na isinumpa ko sa kanilang mga ama, oo, lahat niyaong nakikitungo sa akin nang walang paggalang ay hindi makakakita niyaon. </div><div id="chapter14_verse24"><b><sup>24 </sup></b>Kung tungkol sa aking lingkod na si Caleb, sa dahilang ibang espiritu ang sumakaniya at patuloy siyang sumusunod nang lubusan sa akin, tiyak na dadalhin ko siya sa lupain na kaniyang pinaroonan, at aariin iyon ng kaniyang supling. </div><div id="chapter14_verse25"><b><sup>25 </sup></b>Habang ang mga Amalekita at ang mga Canaanita ay nananahanan sa mababang kapatagan, bumalik kayo bukas at lumisan kayo upang humayo sa ilang sa daang patungo sa Dagat na Pula.”</div><div id="chapter14_verse26"><b><sup>26 </sup></b>At nagsalita si Jehova kay Moises at kay Aaron, na sinasabi: </div><div id="chapter14_verse27"><b><sup>27 </sup></b>“Hanggang kailan magbubulung-bulungan nang ganito laban sa akin ang masamang kapulungang ito? Narinig ko ang mga bulung-bulungan ng mga anak ni Israel na pinagbubulung-bulungan nila laban sa akin. </div><div id="chapter14_verse28"><b><sup>28 </sup></b>Sabihin mo sa kanila, ‘“Buháy ako,” ang sabi ni Jehova, “kung hindi gayon ang gagawin ko sa inyo gaya ng sinalita ninyo sa aking pandinig! </div><div id="chapter14_verse29"><b><sup>29 </sup></b>Sa ilang na ito ay mabubuwal ang inyong mga bangkay, oo, lahat ng mga rehistrado sa inyo sa buong bilang ninyo mula dalawampung taóng gulang pataas, kayong mga nagbubulung-bulungan laban sa akin. </div><div id="chapter14_verse30"><b><sup>30 </sup></b>Kung tungkol sa inyo, hindi kayo papasok sa lupain na ipinagtaas ko ng aking kamay sa panunumpa na <div id="page243"></div>tatahanang kasama ninyo, maliban kay Caleb na anak ni Jepune at kay Josue na anak ni Nun.</div><div id="chapter14_verse31"><b><sup>31 </sup></b>“‘“At ang inyong maliliit na bata na sinabi ninyong magiging samsam, ang mga ito rin ay tiyak na ipapasok ko, at makikilala nga nila ang lupain na inyong itinakwil. </div><div id="chapter14_verse32"><b><sup>32 </sup></b>Ngunit ang inyo mismong mga bangkay ay mabubuwal sa ilang na ito. </div><div id="chapter14_verse33"><b><sup>33 </sup></b>At ang inyong mga anak ay magiging mga pastol sa ilang nang apatnapung taon, at sila ang mananagot dahil sa inyong mga pakikiapid, hanggang sa ang inyong mga bangkay ay sumapit sa kanilang kawakasan sa ilang. </div><div id="chapter14_verse34"><b><sup>34 </sup></b>Ayon sa bilang ng mga araw na tiniktikan ninyo ang lupain, apatnapung araw, isang araw ay isang taon, isang araw ay isang taon, ay mananagot kayo dahil sa inyong mga kamalian nang apatnapung taon, upang malaman ninyo kung ano ang kahulugan ng pagiging hiwalay sa akin.</div><div id="chapter14_verse35"><b><sup>35 </sup></b>“‘“Akong si Jehova ang nagsalita kung hindi nga ito ang gagawin ko sa buong masamang kapulungang ito, yaong mga nagtitipon laban sa akin: Sa ilang na ito ay sasapit sila sa kanilang kawakasan, at doon sila mamamatay. </div><div id="chapter14_verse36"><b><sup>36 </sup></b>At ang mga lalaki na isinugo ni Moises upang tiktikan ang lupain at nang bumalik ay nagpangyaring ang buong kapulungan ay magbulung-bulungan laban sa kaniya, nang magdala ng masamang ulat laban sa lupain, </div><div id="chapter14_verse37"><b><sup>37 </sup></b>oo, ang mga lalaki na nagdadala ng masamang ulat tungkol sa lupain ay mamamatay sa salot sa harap ni Jehova. </div><div id="chapter14_verse38"><b><sup>38 </sup></b>Ngunit si Josue na anak ni Nun at si Caleb na anak ni Jepune ay tiyak na mananatiling buháy, mula sa mga lalaking iyon na yumaon upang tiktikan ang lupain.”’”</div><div id="chapter14_verse39"><b><sup>39 </sup></b>Nang salitain ni Moises ang mga salitang ito sa lahat ng mga anak ni Israel, ang bayan ay nagsimulang magdalamhati nang labis-labis. </div><div id="chapter14_verse40"><b><sup>40 </sup></b>Bukod diyan, sila ay maagang bumangon sa kinaumagahan at nagtangkang umahon sa taluktok ng bundok, na sinasabi: “Narito kami, at kailangang umahon kami sa dako na binanggit ni Jehova. Sapagkat kami ay nagkasala.” </div><div id="chapter14_verse41"><b><sup>41 </sup></b>Ngunit sinabi ni Moises: “Bakit nga ninyo nilalampasan ang utos ni Jehova? Ngunit iyan ay hindi magtatagumpay. </div><div id="chapter14_verse42"><b><sup>42 </sup></b>Huwag kayong umahon, sapagkat si Jehova ay wala sa gitna ninyo, upang hindi kayo matalo sa harap ng inyong mga kaaway. </div><div id="chapter14_verse43"><b><sup>43 </sup></b>Sapagkat ang mga Amalekita at ang mga Canaanita ay nariyan sa harap ninyo; at tiyak na mabubuwal kayo sa pamamagitan ng tabak, sapagkat, sa dahilang tumalikod kayo mula sa pagsunod kay Jehova, si Jehova ay hindi mananatili sa inyo.”</div><div id="chapter14_verse44"><b><sup>44 </sup></b>Gayunman, sila ay nangahas na umahon sa taluktok ng bundok, ngunit ang kaban ng tipan ni Jehova at si Moises ay hindi umalis mula sa gitna ng kampo. </div><div id="chapter14_verse45"><b><sup>45 </sup></b>Nang magkagayon ay bumaba ang mga Amalekita at ang mga Canaanita na tumatahan sa bundok na iyon at sinaktan sila at pinangalat sila hanggang sa Horma.</div></div>