<div>
  <div id="chapter1_verse1">
    <span class="w_ch">
      <b>1 </b>
    </span>Ang kapahayagan laban sa Nineve: Ang aklat ng pangitain ni Nahum na Elkosita:</div>
  <div id="chapter1_verse2">
    <b>
      <sup>2 </sup>
    </b>Si Jehova ay Diyos na humihiling ng bukod-tanging debosyon at naghihiganti; si Jehova ay naghihiganti at handang magngalit. Si Jehova ay naghihiganti laban sa kaniyang mga kalaban, at napopoot siya sa kaniyang mga kaaway.</div>
  <div id="chapter1_verse3">
    <b>
      <sup>3 </sup>
    </b>Si Jehova ay mabagal sa pagkagalit at dakila sa kapangyarihan, at sa anumang paraan ay hindi magpipigil si Jehova sa pagpaparusa.</div>
  <div id="chapter1_verse4">
    <b>
      <sup>4 </sup>
    </b>Sinasaway niya ang dagat, at tinutuyo niya iyon; at ang lahat ng mga ilog ay pinangyayari niyang matuyo.</div>
  <div id="chapter1_verse5">
    <b>
      <sup>5 </sup>
    </b>Ang mga bundok ay umuga dahil sa kaniya, at ang mismong mga burol ay natunaw.</div>
  <div id="chapter1_verse6">
    <b>
      <sup>6 </sup>
    </b>Sa harap ng kaniyang pagtuligsa ay sino ang makatatayo? At sino ang makatitindig laban sa init ng kaniyang galit?</div>
  <div id="chapter1_verse7">
    <b>
      <sup>7 </sup>
    </b>Si Jehova ay mabuti, isang moog sa araw ng kabagabagan.</div>
  <div id="chapter1_verse8">
    <b>
      <sup>8 </sup>
    </b>At sa pamamagitan ng dumaraang baha ay magsasagawa siya ng ganap na paglipol ng dako nito, at tutugisin ng kadiliman ang kaniya mismong mga kaaway.</div>
  <div id="chapter1_verse9">
    <b>
      <sup>9 </sup>
    </b>Ano ang maiisip ninyong gawin laban kay Jehova? Siya ay nagpapangyari ng ganap na paglipol.</div>
  <div id="chapter1_verse10">
    <b>
      <sup>10 </sup>
    </b>Bagaman pinagsasala-salabid silang gaya ng mga tinik at lasing sila sa kanilang serbesang trigo, tiyak na lalamunin silang gaya ng pinaggapasan na lubusang tuyo.</div>
  <div id="chapter1_verse11">
    <b>
      <sup>11 </sup>
    </b>Mula sa iyo ay may isang lalabas na nag-iisip ng masama laban kay Jehova, na nagpapanukala ng bagay na di-kapaki-pakinabang.</div>
  <div id="chapter1_verse12">
    <b>
      <sup>12 </sup>
    </b>Ito ang sinabi ni Jehova: “Bagaman sila ay may ganap na anyo at marami ang nasa gayong kalagayan, maging sa gayong kalagayan ay ibubuwal sila; at ang isa ay daraan. At tiyak na pipighatiin kita, anupat hindi na kita pipighatiin pa. </div>
  <div id="chapter1_verse13">
    <b>
      <sup>13 </sup>
    </b>At ngayon ay babaliin ko ang kaniyang pambuhat na pingga mula sa iyo, at ang mga panali sa iyo ay papatirin ko. </div>
  <div id="chapter1_verse14">
    <b>
      <sup>14 </sup>
    </b>At may kinalaman sa iyo ay nag-utos si Jehova, ‘Wala nang anumang may pangalan mo ang ihahasik. Mula sa bahay ng iyong mga diyos ay lilipulin ko ang inukit na imahen at ang binubong estatuwa. Gagawa ako ng isang dakong libingan para sa iyo, sapagkat ikaw ay naging walang halaga.’</div>
  <div id="chapter1_verse15">
    <b>
      <sup>15 </sup>
    </b>“Narito! Nasa ibabaw ng mga bundok ang mga paa niyaong nagdadala ng mabuting balita, niyaong naghahayag ng kapayapaan. O Juda, ipagdiwang mo ang iyong mga kapistahan. Tuparin mo ang iyong mga panata; sapagkat hindi na muling daraan sa iyo ang walang-kabuluhang tao. Lubus-lubusan siyang lilipulin.”</div>
</div>