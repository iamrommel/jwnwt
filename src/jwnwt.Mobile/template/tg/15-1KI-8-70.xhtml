<div><div id="chapter8_verse1"><span class="w_ch"><b>8 </b></span>Nang panahong iyon ay tinipon ni Solomon ang matatandang lalaki ng Israel, ang lahat ng mga ulo ng mga tribo, ang mga pinuno ng mga ama, ng mga anak ni Israel, kay Haring Solomon sa Jerusalem, upang iahon ang kaban ng tipan ni Jehova mula sa Lunsod ni David, samakatuwid ay sa Sion. </div><div id="chapter8_verse2"><b><sup>2 </sup></b>Kaya ang lahat ng lalaki ng Israel ay nagtipun-tipon kay Haring Solomon nang buwang lunar ng Etanim nang kapistahan, samakatuwid ay nang ikapitong buwan. </div><div id="chapter8_verse3"><b><sup>3 </sup></b>Kaya ang lahat ng matatandang lalaki ng Israel ay dumating, at pinasimulang buhatin ng mga saserdote ang Kaban. </div><div id="chapter8_verse4"><b><sup>4 </sup></b>At iniahon nila ang kaban ni Jehova at ang tolda ng kapisanan at ang lahat ng banal na kagamitang nasa tolda; at iniahon ang mga iyon ng mga saserdote at ng mga Levita. </div><div id="chapter8_verse5"><b><sup>5 </sup></b>At si Haring Solomon at ang buong kapulungan ng Israel na kasama niya, yaong mga tumutupad sa kanilang pakikipagtipanan sa kaniya, ay nasa harap ng Kaban, na naghahain ng mga tupa at ng mga baka na hindi mabilang o matuos ang dami dahil sa karamihan.</div><div id="chapter8_verse6"><b><sup>6 </sup></b>Nang magkagayon ay ipinasok ng mga saserdote ang kaban ng tipan ni Jehova sa dako nito, sa kaloob-loobang silid ng bahay, sa Kabanal-banalan, sa ilalim ng mga pakpak ng mga kerubin.</div><div id="chapter8_verse7"><b><sup>7 </sup></b>Sapagkat nakaunat ang mga pakpak ng mga kerubin sa ibabaw ng kinaroroonan ng Kaban, anupat pinananatiling natatabingan ng mga kerubin ang <div id="page552"></div>Kaban at ang mga pingga nito mula sa itaas. </div><div id="chapter8_verse8"><b><sup>8 </sup></b>Ngunit ang mga pingga ay mahahaba, kaya ang mga dulo ng mga pingga ay nakikita mula sa dakong Banal sa harap ng kaloob-loobang silid, ngunit ang mga iyon ay hindi nakikita sa labas. At doon nananatili ang mga iyon hanggang sa araw na ito. </div><div id="chapter8_verse9"><b><sup>9 </sup></b>Walang anumang nasa Kaban maliban sa dalawang tapyas na bato na inilagay ni Moises doon sa Horeb, nang si Jehova ay makipagtipan sa mga anak ni Israel habang lumalabas sila mula sa lupain ng Ehipto.</div><div id="chapter8_verse10"><b><sup>10 </sup></b>At nangyari nga nang lumabas ang mga saserdote mula sa dakong banal, pinunô ng ulap ang bahay ni Jehova. </div><div id="chapter8_verse11"><b><sup>11 </sup></b>At ang mga saserdote ay hindi makatayo upang gawin ang kanilang paglilingkod dahil sa ulap, sapagkat pinunô ng kaluwalhatian ni Jehova ang bahay ni Jehova. </div><div id="chapter8_verse12"><b><sup>12 </sup></b>Nang pagkakataong iyon ay sinabi ni Solomon: “Si Jehova ang nagsabi na tatahan siya sa makapal na karimlan. </div><div id="chapter8_verse13"><b><sup>13 </sup></b>Ako ay matagumpay na nakapagtayo ng isang bahay na marangal na tahanan para sa iyo, isang tatag na dako upang panahanan mo hanggang sa panahong walang takda.”</div><div id="chapter8_verse14"><b><sup>14 </sup></b>Nang magkagayon ay iniharap ng hari ang kaniyang mukha at pinasimulang pagpalain ang buong kongregasyon ng Israel, habang ang buong kongregasyon ng Israel ay nakatayo. </div><div id="chapter8_verse15"><b><sup>15 </sup></b>At sinabi niya: “Pinagpala si Jehova na Diyos ng Israel, na siyang nakipag-usap kay David na aking ama sa pamamagitan ng kaniyang sariling bibig at sa pamamagitan ng kaniyang sariling kamay ay nagbigay ng katuparan, na nagsasabi, </div><div id="chapter8_verse16"><b><sup>16 </sup></b>‘Mula nang araw na ilabas ko ang aking bayang Israel mula sa Ehipto ay hindi ako pumili ng isang lunsod mula sa lahat ng tribo ng Israel upang magtayo ng isang bahay na doon mananatili ang aking pangalan; ngunit pipiliin ko si David upang mamahala sa aking bayang Israel.’ </div><div id="chapter8_verse17"><b><sup>17 </sup></b>At naging malapit sa puso ni David na aking ama na magtayo ng isang bahay para sa pangalan ni Jehova na Diyos ng Israel. </div><div id="chapter8_verse18"><b><sup>18 </sup></b>Ngunit sinabi ni Jehova kay David na aking ama, ‘Sa dahilang malapit sa iyong puso na magtayo ng isang bahay para sa aking pangalan, mahusay ang ginawa mo, sapagkat ito ay malapit sa iyong puso. </div><div id="chapter8_verse19"><b><sup>19 </sup></b>Lamang ay hindi ikaw ang magtatayo ng bahay, kundi ang iyong anak na lalabas mula sa iyong mga balakang ang magtatayo ng bahay para sa aking pangalan.’ </div><div id="chapter8_verse20"><b><sup>20 </sup></b>At tinupad ni Jehova ang kaniyang salita na sinalita niya, upang tumindig ako bilang kahalili ni David na aking ama at umupo sa trono ng Israel, gaya ng sinalita ni Jehova, at upang maitayo ko ang bahay para sa pangalan ni Jehova na Diyos ng Israel, </div><div id="chapter8_verse21"><b><sup>21 </sup></b>at upang makahanap ako ng dako roon para sa Kaban na kinaroroonan ng tipan ni Jehova na ipinakipagtipan niya sa ating mga ninuno noong inilalabas niya sila mula sa lupain ng Ehipto.”</div><div id="chapter8_verse22"><b><sup>22 </sup></b>At si Solomon ay nagsimulang tumayo sa harapan ng altar ni Jehova sa harap ng buong kongregasyon ng Israel, at iniunat niya ngayon ang kaniyang mga palad tungo sa langit; </div><div id="chapter8_verse23"><b><sup>23 </sup></b>at sinabi niya: “O Jehova na Diyos ng Israel, walang Diyos na tulad mo sa langit sa itaas o sa lupa sa ibaba, na nag-iingat ng tipan at ng maibiging-kabaitan para sa iyong mga lingkod na lumalakad sa harap mo nang kanilang <div id="page553"></div>buong puso, </div><div id="chapter8_verse24"><b><sup>24 </sup></b>ikaw na siyang tumupad para sa iyong lingkod na si David na aking ama niyaong ipinangako mo sa kaniya, anupat binitiwan mo ang pangako sa pamamagitan ng iyong sariling bibig, at sa pamamagitan ng iyong sariling kamay ay tinupad mo, gaya ng sa araw na ito. </div><div id="chapter8_verse25"><b><sup>25 </sup></b>At ngayon, O Jehova na Diyos ng Israel, tuparin mo sa iyong lingkod na si David na aking ama yaong ipinangako mo sa kaniya, na sinasabi, ‘Walang lalaking mula sa iyo ang aalisin sa harap ko na uupo sa trono ng Israel, kung ang iyong mga anak lamang ay mag-iingat ng kanilang lakad sa pamamagitan ng paglakad sa harap ko gaya ng paglakad mo sa harap ko.’ </div><div id="chapter8_verse26"><b><sup>26 </sup></b>At ngayon, O Diyos ng Israel, maging mapagkakatiwalaan nawa ang iyong pangakong ipinangako mo sa iyong lingkod na si David na aking ama, pakisuyo.</div><div id="chapter8_verse27"><b><sup>27 </sup></b>“Ngunit totoo bang ang Diyos ay mananahanan sa ibabaw ng lupa? Narito! Sa mga langit, oo, sa langit ng mga langit, ay hindi ka magkasya; gaano pa kaya sa bahay na ito na aking itinayo! </div><div id="chapter8_verse28"><b><sup>28 </sup></b>At bumaling ka sa panalangin ng iyong lingkod at sa kaniyang paghiling ng lingap, O Jehova na aking Diyos, upang makinig sa pagsusumamo at sa panalangin na idinadalangin ng iyong lingkod sa harap mo ngayon; </div><div id="chapter8_verse29"><b><sup>29 </sup></b>upang ang iyong mga mata ay maidilat tungo sa bahay na ito gabi at araw, tungo sa dako na tungkol dito ay iyong sinabi, ‘Ang aking pangalan ay doroon,’ upang makinig sa panalangin na idinadalangin ng iyong lingkod tungo sa dakong ito. </div><div id="chapter8_verse30"><b><sup>30 </sup></b>At dinggin mo ang paghiling ng lingap mula sa iyong lingkod at sa iyong bayang Israel na idinadalangin nila tungo sa dakong ito; at makinig ka nawa sa iyong dakong tinatahanan, sa langit, at makinig ka at magpatawad.</div><div id="chapter8_verse31"><b><sup>31 </sup></b>“Kapag ang isang tao ay nagkasala laban sa kaniyang kapuwa, at magpataw nga siya ng sumpa sa kaniya upang papanagutin siya sa sumpa, at mapasailalim nga siya sa sumpa sa harap ng iyong altar sa bahay na ito, </div><div id="chapter8_verse32"><b><sup>32 </sup></b>kung gayon ay makinig ka nawa mula sa langit, at kumilos ka at humatol sa iyong mga lingkod sa pamamagitan ng pag-aaring balakyot sa isa na balakyot sa pamamagitan ng pagpapataw ng kaniyang lakad sa kaniyang sariling ulo, at sa pamamagitan ng pag-aaring matuwid sa isa na matuwid anupat ibinibigay sa kaniya ang ayon sa kaniyang katuwiran.</div><div id="chapter8_verse33"><b><sup>33 </sup></b>“Kapag ang iyong bayang Israel ay natalo sa harap ng kaaway, sapagkat patuloy silang nagkakasala laban sa iyo, at manumbalik nga sila sa iyo at pumuri sa iyong pangalan at manalangin at humiling ng lingap sa iyo sa bahay na ito, </div><div id="chapter8_verse34"><b><sup>34 </sup></b>kung gayon ay makinig ka nawa mula sa mga langit, at patawarin mo ang kasalanan ng iyong bayang Israel at ibalik mo sila sa lupaing ibinigay mo sa kanilang mga ninuno.</div><div id="chapter8_verse35"><b><sup>35 </sup></b>“Kapag ang langit ay nasarhan anupat walang dumating na ulan, sapagkat patuloy silang nagkakasala laban sa iyo, at sila ay talagang manalangin tungo sa dakong ito at pumuri sa iyong pangalan, at mula sa kanilang kasalanan ay tumalikod sila, sapagkat patuloy mo silang pinipighati, </div><div id="chapter8_verse36"><b><sup>36 </sup></b>kung gayon ay makinig ka nawa mula sa langit, at patawarin mo ang kasalanan ng iyong mga lingkod, ng iyo ngang bayang Israel, sapagkat itinuturo mo sa kanila <div id="page554"></div>ang mabuting daan na dapat nilang lakaran; at magbigay ka ng ulan sa iyong lupaing ibinigay mo sa iyong bayan bilang minanang pag-aari.</div><div id="chapter8_verse37"><b><sup>37 </sup></b>“Sakaling magkaroon ng taggutom sa lupain, sakaling magkaroon ng salot, sakaling magkaroon ng pagkatuyot, amag, mga balang, mga ipis; sakaling kubkubin sila ng kanilang kaaway sa lupain ng kanilang mga pintuang-daan—anumang uri ng salot, anumang uri ng karamdaman— </div><div id="chapter8_verse38"><b><sup>38 </sup></b>anumang panalangin, anumang paghiling ng lingap ang gawin ng sinumang tao o ng iyong buong bayang Israel, sapagkat alam ng bawat isa sa kanila ang salot ng kaniyang sariling puso, at talagang iunat nila ang kanilang mga palad tungo sa bahay na ito, </div><div id="chapter8_verse39"><b><sup>39 </sup></b>kung gayon ay makinig ka nawa mula sa langit, ang iyong tatag na dakong tinatahanan, at magpatawad ka at kumilos at magbigay sa bawat isa ng ayon sa lahat ng kaniyang mga lakad, sapagkat nalalaman mo ang kaniyang puso (sapagkat ikaw lamang ang lubos na nakaaalam sa puso ng lahat ng mga anak ng sangkatauhan); </div><div id="chapter8_verse40"><b><sup>40 </sup></b>upang matakot sila sa iyo sa lahat ng mga araw ng kanilang buhay sa ibabaw ng lupang ibinigay mo sa aming mga ninuno.</div><div id="chapter8_verse41"><b><sup>41 </sup></b>“At gayundin sa banyaga, na hindi bahagi ng iyong bayang Israel at nagmula nga sa malayong lupain dahil sa iyong pangalan </div><div id="chapter8_verse42"><b><sup>42 </sup></b>(sapagkat maririnig nila ang tungkol sa iyong dakilang pangalan at ang tungkol sa iyong malakas na kamay at ang tungkol sa iyong unat na bisig), at siya ay talagang dumating at manalangin tungo sa bahay na ito, </div><div id="chapter8_verse43"><b><sup>43 </sup></b>makinig ka nawa mula sa langit, sa iyong tatag na dakong tinatahanan, at gawin mo ang ayon sa lahat ng ipinananawagan sa iyo ng banyaga; upang makilala ng lahat ng bayan sa lupa ang iyong pangalan upang matakot sila sa iyo gaya ng iyong bayang Israel, at upang malaman na ang iyong pangalan mismo ay itinawag sa bahay na ito na aking itinayo.</div><div id="chapter8_verse44"><b><sup>44 </sup></b>“Sakaling ang iyong bayan ay lumabas upang makipagdigma laban sa kanilang kaaway sa daang pinagsuguan mo sa kanila, at manalangin nga sila kay Jehova sa direksiyon ng lunsod na iyong pinili at ng bahay na aking itinayo para sa iyong pangalan, </div><div id="chapter8_verse45"><b><sup>45 </sup></b>dinggin mo rin mula sa langit ang kanilang panalangin at ang kanilang paghiling ng lingap, at maglapat ka ng hatol para sa kanila.</div><div id="chapter8_verse46"><b><sup>46 </sup></b>“Sakaling magkasala sila laban sa iyo (sapagkat walang taong hindi nagkakasala), at magalit ka sa kanila at pabayaan mo sila sa kaaway, at dalhin nga silang bihag ng kanilang mga mambibihag sa lupain ng kaaway sa malayo o sa malapit; </div><div id="chapter8_verse47"><b><sup>47 </sup></b>at matauhan nga sila sa lupaing pinagdalhang bihag sa kanila, at sila ay talagang manumbalik at humiling sa iyo ng lingap sa lupain ng kanilang mga mambibihag, na sinasabi, ‘Kami ay nagkasala at nagkamali, kami ay gumawi nang may kabalakyutan’; </div><div id="chapter8_verse48"><b><sup>48 </sup></b>at sila ay manumbalik nga sa iyo nang kanilang buong puso at nang kanilang buong kaluluwa sa lupain ng kanilang mga kaaway na nagdalang bihag sa kanila, at sila ay manalangin nga sa iyo sa direksiyon ng kanilang lupain na ibinigay mo sa kanilang mga ninuno, ng lunsod na iyong pinili at ng bahay na aking itinayo para sa iyong pangalan; </div><div id="chapter8_verse49"><b><sup>49 </sup></b>dinggin mo rin mula sa langit, <div id="page555"></div>na iyong tatag na dakong tinatahanan, ang kanilang panalangin at ang kanilang paghiling ng lingap, at maglapat ka ng hatol para sa kanila, </div><div id="chapter8_verse50"><b><sup>50 </sup></b>at patawarin mo ang iyong bayang nagkasala laban sa iyo at ang lahat ng kanilang mga pagsalansang na ipinansalansang nila laban sa iyo; at pangyarihin mong kahabagan sila sa harap ng kanilang mga mambibihag at kahahabagan nila sila </div><div id="chapter8_verse51"><b><sup>51 </sup></b>(sapagkat sila ay iyong bayan at iyong mana, na inilabas mo mula sa Ehipto, mula sa loob ng hurnong bakal), </div><div id="chapter8_verse52"><b><sup>52 </sup></b>upang maidilat ang iyong mga mata sa paghiling ng lingap ng iyong lingkod at sa paghiling ng lingap ng iyong bayang Israel, sa pamamagitan ng pagdinig sa kanila sa lahat ng kanilang ipananawagan sa iyo. </div><div id="chapter8_verse53"><b><sup>53 </sup></b>Sapagkat ikaw ang nagbukod sa kanila bilang iyong mana mula sa lahat ng bayan sa lupa, gaya ng sinalita mo sa pamamagitan ni Moises na iyong lingkod noong inilalabas mo ang aming mga ninuno mula sa Ehipto, O Soberanong Panginoong Jehova.”</div><div id="chapter8_verse54"><b><sup>54 </sup></b>At nangyari, nang matapos si Solomon na ipanalangin kay Jehova ang lahat ng panalanging ito at paghiling ng lingap, tumindig siya mula sa harap ng altar ni Jehova, mula sa pagkakaluhod ng kaniyang mga tuhod habang ang kaniyang mga palad ay nakaunat tungo sa langit; </div><div id="chapter8_verse55"><b><sup>55 </sup></b>at pinasimulan niyang tumayo at pagpalain ang buong kongregasyon ng Israel sa isang malakas na tinig, na sinasabi: </div><div id="chapter8_verse56"><b><sup>56 </sup></b>“Pagpalain nawa si Jehova, na siyang nagbigay ng pahingahang-dako sa kaniyang bayang Israel ayon sa lahat ng ipinangako niya. Walang isa mang salita ang nabigo sa lahat ng kaniyang mabuting pangako na ipinangako niya sa pamamagitan ni Moises na kaniyang lingkod. </div><div id="chapter8_verse57"><b><sup>57 </sup></b>Sumaatin nawa si Jehova na ating Diyos kung paanong siya ay sumaating mga ninuno. Huwag niya nawa tayong iwan ni pabayaan man, </div><div id="chapter8_verse58"><b><sup>58 </sup></b>upang maikiling sa kaniya ang ating puso na lumakad sa lahat ng kaniyang mga daan at tuparin ang kaniyang mga utos at ang kaniyang mga tuntunin at ang kaniyang mga hudisyal na pasiya, na iniutos niya sa ating mga ninuno. </div><div id="chapter8_verse59"><b><sup>59 </sup></b>At ang mga salita kong ito nawa na inihiling ko ng lingap sa harap ni Jehova ay maging malapit kay Jehova na ating Diyos sa araw at gabi, upang maglapat siya ng hatol para sa kaniyang lingkod at ng hatol para sa kaniyang bayang Israel ayon sa kakailanganin nito sa araw-araw; </div><div id="chapter8_verse60"><b><sup>60 </sup></b>upang malaman ng lahat ng bayan sa lupa na si Jehova ang tunay na Diyos. Wala nang iba. </div><div id="chapter8_verse61"><b><sup>61 </sup></b>At ang inyong puso nawa ay maging sakdal kay Jehova na ating Diyos sa paglakad sa kaniyang mga tuntunin at sa pagtupad sa kaniyang mga utos gaya ng sa araw na ito.”</div><div id="chapter8_verse62"><b><sup>62 </sup></b>At ang hari at ang buong Israel na kasama niya ay naghandog ng isang malaking hain sa harap ni Jehova. </div><div id="chapter8_verse63"><b><sup>63 </sup></b>At inihandog ni Solomon ang mga haing pansalu-salo na kinailangan niyang ihandog kay Jehova, dalawampu’t dalawang libong baka at isang daan at dalawampung libong tupa, upang mapasinayaan ng hari at ng lahat ng mga anak ni Israel ang bahay ni Jehova. </div><div id="chapter8_verse64"><b><sup>64 </sup></b>Nang araw na iyon ay kinailangan ng hari na pabanalin ang gitna ng loobang nasa harap ng bahay ni Jehova, sapagkat doon niya kinailangang iharap ang haing sinusunog at <div id="page556"></div>ang handog na mga butil at ang matatabang piraso ng mga haing pansalu-salo; sapagkat ang altar na tanso na nasa harap ni Jehova ay napakaliit upang magkasya ang haing sinusunog at ang handog na mga butil at ang matatabang piraso ng mga haing pansalu-salo. </div><div id="chapter8_verse65"><b><sup>65 </sup></b>At ang kapistahan nang panahong iyon ay idinaos ni Solomon, at ng buong Israel na kasama niya, isang malaking kongregasyon mula sa pagpasok sa Hamat hanggang sa agusang libis ng Ehipto, sa harap ni Jehova na ating Diyos nang pitong araw at karagdagan pang pitong araw, labing-apat na araw. </div><div id="chapter8_verse66"><b><sup>66 </sup></b>Nang ikawalong araw ay pinayaon niya ang bayan; at pinasimulan nilang pagpalain ang hari at umuwi sa kanilang mga tahanan, na nagsasaya at nagagalak ang puso dahil sa lahat ng kabutihang ipinakita ni Jehova para kay David na kaniyang lingkod at para sa Israel na kaniyang bayan.</div></div>