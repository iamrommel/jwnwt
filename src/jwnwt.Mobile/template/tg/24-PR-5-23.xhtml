<div><div id="chapter5_verse1"><span class="w_ch"><b>5 </b></span>Anak ko, bigyang-pansin mo ang aking karunungan. Ikiling mo ang iyong pandinig sa aking kaunawaan, </div><div id="chapter5_verse2"><b><sup>2 </sup></b>upang mabantayan mo ang kakayahang mag-isip; at ingatan nawa ng iyong mga labi ang kaalaman.</div><div id="chapter5_verse3"><b><sup>3 </sup></b>Sapagkat ang mga labi ng babaing di-kilala ay tumutulo na gaya ng bahay-pukyutan, at ang kaniyang ngalangala ay mas madulas kaysa sa langis. </div><div id="chapter5_verse4"><b><sup>4 </sup></b>Ngunit ang idudulot <div id="page1012"></div>niya ay kasimpait ng ahenho; iyon ay kasintalas ng tabak na may dalawang talim. </div><div id="chapter5_verse5"><b><sup>5 </sup></b>Ang kaniyang mga paa ay bumababa sa kamatayan. Ang kaniyang mga hakbang ay nakakapit sa Sheol. </div><div id="chapter5_verse6"><b><sup>6 </sup></b>Ang landas ng buhay ay hindi niya dinidili-dili. Ang kaniyang mga lakad ay nagpagala-gala nang hindi niya nalalaman kung saan patungo. </div><div id="chapter5_verse7"><b><sup>7 </sup></b>Kaya ngayon, O mga anak, makinig kayo sa akin at huwag kayong humiwalay sa mga pananalita ng aking bibig. </div><div id="chapter5_verse8"><b><sup>8 </sup></b>Ilayo mo sa kaniya ang iyong lakad, at huwag kang lumapit sa pasukan ng kaniyang bahay, </div><div id="chapter5_verse9"><b><sup>9 </sup></b>upang hindi mo maibigay sa iba ang iyong dangal, ni ang iyong mga taon sa bagay na malupit; </div><div id="chapter5_verse10"><b><sup>10 </sup></b>upang hindi magpakabusog sa iyong kalakasan ang mga taong di-kilala, ni mapasabahay man ng banyaga ang mga bagay na pinaghirapan mo, </div><div id="chapter5_verse11"><b><sup>11 </sup></b>ni kakailanganin mo mang dumaing sa iyong kinabukasan kapag ang iyong laman at ang iyong katawan ay sumapit sa kawakasan. </div><div id="chapter5_verse12"><b><sup>12 </sup></b>At sasabihin mo: “Ano’t kinapootan ko ang disiplina at winalang-galang ng aking puso ang saway! </div><div id="chapter5_verse13"><b><sup>13 </sup></b>At hindi ako nakinig sa tinig ng aking mga tagapagturo, at sa aking mga guro ay hindi ko ikiniling ang aking pandinig. </div><div id="chapter5_verse14"><b><sup>14 </sup></b>Madali akong napasangkot sa bawat uri ng kasamaan sa gitna ng kongregasyon at ng kapulungan.”</div><div id="chapter5_verse15"><b><sup>15 </sup></b>Uminom ka ng tubig mula sa iyong sariling imbakang-tubig, at ng mga patak mula sa loob ng iyong sariling balon. </div><div id="chapter5_verse16"><b><sup>16 </sup></b>Dapat bang mangalat sa labas ang iyong mga bukal, ang iyong mga daloy ng tubig sa mga liwasan? </div><div id="chapter5_verse17"><b><sup>17 </sup></b>Maging para sa iyo lamang ang mga iyon, at hindi para sa ibang mga taong kasama mo. </div><div id="chapter5_verse18"><b><sup>18 </sup></b>Pagpalain ang iyong bukal ng tubig, at magsaya ka sa asawa ng iyong kabataan, </div><div id="chapter5_verse19"><b><sup>19 </sup></b>isang kaibig-ibig na babaing usa at mapanghalinang kambing-bundok. Magpakalango ka sa kaniyang mga dibdib sa lahat ng panahon. Sa kaniyang pag-ibig ay lagi ka nawang magtamasa ng masidhing ligaya. </div><div id="chapter5_verse20"><b><sup>20 </sup></b>Kaya anak ko, bakit ka magtatamasa ng masidhing ligaya sa babaing di-kilala o yayakap ka sa dibdib ng ibang babae? </div><div id="chapter5_verse21"><b><sup>21 </sup></b>Sapagkat ang mga lakad ng tao ay nasa harap ng mga mata ni Jehova, at dinidili-dili niya ang lahat ng kaniyang landas. </div><div id="chapter5_verse22"><b><sup>22 </sup></b>Ang kaniyang sariling mga kamalian ang huhuli sa balakyot, at pipigilan siya ng mga lubid ng kaniyang sariling kasalanan. </div><div id="chapter5_verse23"><b><sup>23 </sup></b>Siya ang mamamatay dahil sa kawalan ng disiplina, at dahil sa dami ng kaniyang kamangmangan ay naliligaw siya.</div></div>