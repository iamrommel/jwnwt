<div>
  <div id="chapter1_verse1">
    <span class="w_ch">
      <b>1 </b>
    </span>Ang pasimula ng mabuting balita tungkol kay Jesu-Kristo: </div>
  <div id="chapter1_verse2">
    <b>
      <sup>2 </sup>
    </b>Gaya ng nakasulat sa Isaias na propeta: “(Narito! Isinusugo ko ang aking mensahero sa harap ng iyong mukha, na maghahanda ng iyong daan;) </div>
  <div id="chapter1_verse3">
    <b>
      <sup>3 </sup>
    </b>makinig kayo! may sumisigaw sa ilang, ‘Ihanda ninyo ang daan ni Jehova, tuwirin ninyo ang kaniyang mga landas,’ ” </div>
  <div id="chapter1_verse4">
    <b>
      <sup>4 </sup>
    </b>si Juan na tagapagbautismo ay dumating sa ilang, na nangangaral ng bautismo bilang sagisag ng pagsisisi ukol sa kapatawaran ng mga kasalanan. </div>
  <div id="chapter1_verse5">
    <b>
      <sup>5 </sup>
    </b>Dahil dito ay lumabas patungo sa kaniya ang buong teritoryo ng Judea at ang lahat ng mga nananahanan sa Jerusalem, at sila ay binautismuhan niya sa Ilog Jordan, na hayagang nagtatapat ng kanilang mga kasalanan. </div>
  <div id="chapter1_verse6">
    <b>
      <sup>6 </sup>
    </b>Ngayon si Juan ay nadaramtan ng balahibo ng kamelyo at may pamigkis na katad sa kaniyang mga balakang, at kumakain ng mga kulisap na balang at pulot-pukyutang ligáw. </div>
  <div id="chapter1_verse7">
    <b>
      <sup>7 </sup>
    </b>At nangangaral siya, na nagsasabi: “Dumarating na kasunod ko ang isang mas malakas kaysa sa akin; hindi ako nararapat yumuko at magkalag ng mga sintas ng kaniyang mga sandalyas. </div>
  <div id="chapter1_verse8">
    <b>
      <sup>8 </sup>
    </b>Binautismuhan ko kayo sa tubig, ngunit babautismuhan niya kayo sa banal na espiritu.”</div>
  <div id="chapter1_verse9">
    <b>
      <sup>9 </sup>
    </b>At nangyari nang mga araw na iyon, si Jesus ay dumating mula sa Nazaret ng Galilea at binautismuhan ni Juan sa Jordan. </div>
  <div id="chapter1_verse10">
    <b>
      <sup>10 </sup>
    </b>At kaagad pagkaahon mula sa tubig ay nakita niya ang langit na nahahawi, at, tulad ng isang kalapati, ang espiritu na bumababa sa kaniya; </div>
  <div id="chapter1_verse11">
    <b>
      <sup>11 </sup>
    </b>at isang tinig ang nanggaling sa langit: “Ikaw ang aking Anak, ang minamahal; ikaw ay aking sinang-ayunan.”</div>
  <div id="chapter1_verse12">
    <b>
      <sup>12 </sup>
    </b>At kaagad ay inudyukan siya ng espiritu na pumaroon sa ilang. </div>
  <div id="chapter1_verse13">
    <b>
      <sup>13 </sup>
    </b>Kaya nanatili siya sa ilang nang apatnapung araw, na tinutukso ni Satanas, at kasama siya ng maiilap na hayop, ngunit pinaglilingkuran siya ng mga anghel.</div>
  <div id="chapter1_verse14">
    <b>
      <sup>14 </sup>
    </b>Ngayon pagkatapos na maaresto si Juan ay pumaroon si Jesus sa Galilea, na ipinangangaral ang mabuting balita ng Diyos </div>
  <div id="chapter1_verse15">
    <b>
      <sup>15 </sup>
    </b>at sinasabi: “Ang takdang panahon ay natupad na, at ang kaharian ng Diyos ay malapit na. Magsisi na kayo, at magkaroon kayo ng pananampalataya sa mabuting balita.”</div>
  <div id="chapter1_verse16">
    <b>
      <sup>16 </sup>
    </b>Samantalang naglalakad sa tabi ng dagat ng Galilea ay nakita niya si Simon at si Andres na kapatid ni Simon na naghahagis ng kanilang mga lambat sa dagat, sapagkat sila ay mga mangingisda. </div>
  <div id="chapter1_verse17">
    <b>
      <sup>17 </sup>
    </b>Kaya sinabi ni Jesus sa kanila: “Sumunod kayo sa akin, at pangyayarihin ko kayong maging mga mangingisda ng mga tao.” </div>
  <div id="chapter1_verse18">
    <b>
      <sup>18 </sup>
    </b>At karaka-raka nilang iniwan ang kanilang mga lambat at sumunod sa kaniya. </div>
  <div id="chapter1_verse19">
    <b>
      <sup>19 </sup>
    </b>At paglayo nang kaunti pa ay nakita niya si Santiago na anak ni Zebedeo at si Juan na kaniyang kapatid, samantalang sila nga ay nasa kanilang bangka na naghahayuma ng kanilang mga lambat; </div>
  <div id="chapter1_verse20">
    <b>
      <sup>20 </sup>
    </b>at walang pagpapaliban niya silang tinawag. Iniwan naman nila sa bangka ang kanilang amang si Zebedeo kasama ng mga taong upahan at umalis na kasunod niya. </div>
  <div id="chapter1_verse21">
    <b>
      <sup>21 </sup>
    </b>At pumasok sila sa Capernaum.</div>
  <div id="chapter1_verse22">
    <b>
      <sup>22 </sup>
    </b>At lubha silang namangha sa kaniyang paraan ng pagtuturo, sapagkat doon ay nagtuturo siya sa kanila na gaya ng isang may awtoridad, at hindi gaya ng mga eskriba. </div>
  <div id="chapter1_verse23">
    <b>
      <sup>23 </sup>
    </b>Gayundin, nang mismong oras na iyon ay naroon sa kanilang sinagoga ang isang tao na nasa ilalim ng kapangyarihan ng isang maruming espiritu, at sumigaw siya, </div>
  <div id="chapter1_verse24">
    <b>
      <sup>24 </sup>
    </b>na nagsasabi: “Ano ang kinalaman namin sa iyo, Jesus ikaw na Nazareno? Pumarito ka ba upang puksain kami? Kilala ko kung sino ka talaga, ang Banal ng Diyos.” </div>
  <div id="chapter1_verse25">
    <b>
      <sup>25 </sup>
    </b>Ngunit sinaway ito ni Jesus, na sinasabi: “Tumahimik ka, at lumabas ka sa kaniya!” </div>
  <div id="chapter1_verse26">
    <b>
      <sup>26 </sup>
    </b>At ang maruming espiritu, pagkatapos na pangisayin siya at humiyaw sa sukdulan ng tinig nito, ay lumabas sa kaniya. </div>
  <div id="chapter1_verse27">
    <b>
      <sup>27 </sup>
    </b>Buweno, ang lahat ng mga tao ay lubhang nanggilalas anupat nagsimula silang magtalo sa isa’t isa, na nagsasabi: “Ano ito? Isang bagong turo! May-awtoridad niyang inuutusan maging ang maruruming espiritu, at sinusunod nila siya.” </div>
  <div id="chapter1_verse28">
    <b>
      <sup>28 </sup>
    </b>Kaya ang ulat tungkol sa kaniya ay lumaganap kaagad sa lahat ng direksiyon sa buong nakapalibot na lupain na nasa Galilea.</div>
  <div id="chapter1_verse29">
    <b>
      <sup>29 </sup>
    </b>At kaagad silang lumabas sa sinagoga at pumaroon sa tahanan nina Simon at Andres na kasama sina Santiago at Juan. </div>
  <div id="chapter1_verse30">
    <b>
      <sup>30 </sup>
    </b>Ngayon ang biyenang babae ni Simon ay nakahiga at nilalagnat, at karaka-raka nilang sinabihan siya tungkol sa kaniya. </div>
  <div id="chapter1_verse31">
    <b>
      <sup>31 </sup>
    </b>At paglapit sa kaniya ay ibinangon niya siya, na hinahawakan siya sa kamay; at iniwan siya ng lagnat, at siya ay nagsimulang maglingkod sa kanila.</div>
  <div id="chapter1_verse32">
    <b>
      <sup>32 </sup>
    </b>Pagsapit ng gabi, nang lumubog na ang araw, pinasimulang dalhin sa kaniya ng mga tao ang lahat niyaong mga may karamdaman at yaong mga inaalihan ng demonyo; </div>
  <div id="chapter1_verse33">
    <b>
      <sup>33 </sup>
    </b>at ang buong lunsod ay natipon sa mismong pintuan. </div>
  <div id="chapter1_verse34">
    <b>
      <sup>34 </sup>
    </b>Kaya pinagaling niya ang marami na may dinaramdam na iba’t ibang sakit, at nagpalayas siya ng maraming demonyo, ngunit hindi niya pinahintulutang magsalita ang mga demonyo, sapagkat alam nilang siya ang Kristo.</div>
  <div id="chapter1_verse35">
    <b>
      <sup>35 </sup>
    </b>At maaga sa kinaumagahan, samantalang madilim pa, siya ay bumangon at lumabas at umalis patungo sa isang liblib na dako, at doon ay nagsimula siyang manalangin. </div>
  <div id="chapter1_verse36">
    <b>
      <sup>36 </sup>
    </b>Gayunman, hinanap siya ni Simon at niyaong mga kasama niya </div>
  <div id="chapter1_verse37">
    <b>
      <sup>37 </sup>
    </b>at nasumpungan siya, at sinabi nila sa kaniya: “Ang lahat ay naghahanap sa iyo.” </div>
  <div id="chapter1_verse38">
    <b>
      <sup>38 </sup>
    </b>Ngunit sinabi niya sa kanila: “Pumunta tayo sa ibang dako, sa kalapit na maliliit na bayan, upang makapangaral din ako roon, sapagkat sa layuning ito ako lumabas.” </div>
  <div id="chapter1_verse39">
    <b>
      <sup>39 </sup>
    </b>At pumaroon nga siya, na nangangaral sa kanilang mga sinagoga sa buong Galilea at nagpapalayas ng mga demonyo.</div>
  <div id="chapter1_verse40">
    <b>
      <sup>40 </sup>
    </b>May lumapit din sa kaniya na isang ketongin, na nakaluhod pa man ding namamanhik sa kaniya, na sinasabi sa kaniya: “Kung ibig mo lamang, mapalilinis mo ako.” </div>
  <div id="chapter1_verse41">
    <b>
      <sup>41 </sup>
    </b>Sa gayon ay nahabag siya, at iniunat niya ang kaniyang kamay at hinipo siya, at sinabi sa kaniya: “Ibig ko. Luminis ka.” </div>
  <div id="chapter1_verse42">
    <b>
      <sup>42 </sup>
    </b>At kaagad na naglaho sa kaniya ang ketong, at siya ay naging malinis. </div>
  <div id="chapter1_verse43">
    <b>
      <sup>43 </sup>
    </b>Karagdagan pa, binigyan niya siya ng mahigpit na utos at karaka-rakang pinaalis siya, </div>
  <div id="chapter1_verse44">
    <b>
      <sup>44 </sup>
    </b>at sinabi sa kaniya: “Tiyakin mong huwag sabihin <div id="page1504"></div>kaninuman ang anumang bagay, ngunit humayo ka at magpakita ka sa saserdote at maghandog ka ng mga bagay na iniutos ni Moises para sa paglilinis sa iyo, bilang patotoo sa kanila.” </div>
  <div id="chapter1_verse45">
    <b>
      <sup>45 </sup>
    </b>Ngunit pagkaalis ay pinasimulan ng lalaki na ihayag ito nang lubusan at ipalaganap ang ulat, anupat si Jesus ay hindi na makapasok nang lantaran sa lunsod, kundi nanatili siya sa labas sa mga liblib na dako. Gayunma’y patuloy silang pumaparoon sa kaniya mula sa lahat ng panig.</div>
</div>