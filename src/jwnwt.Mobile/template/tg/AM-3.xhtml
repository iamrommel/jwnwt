<div>
  <div id="chapter3_verse1">
    <span class="w_ch">
      <b>3 </b>
    </span>“Dinggin ninyo ang salitang ito na sinalita ni Jehova may kinalaman sa inyo, O mga anak ni Israel, may kinalaman sa buong pamilya na iniahon ko mula sa lupain ng Ehipto, na sinasabi, </div>
  <div id="chapter3_verse2">
    <b>
      <sup>2 </sup>
    </b>‘Kayo lamang ang kinilala ko sa lahat ng mga pamilya sa lupa. Kaya naman hihingi ako ng pagsusulit laban sa inyo dahil sa lahat ng inyong mga kamalian.</div>
  <div id="chapter3_verse3">
    <b>
      <sup>3 </sup>
    </b>“ ‘Magkasama bang lalakad ang dalawa malibang nagtagpo sila ayon sa pinagkasunduan? </div>
  <div id="chapter3_verse4">
    <b>
      <sup>4 </sup>
    </b>Uungal ba ang leon sa kagubatan kung wala siyang nasila? Ilalakas ba ng may-kilíng na batang leon ang kaniyang tinig mula sa kaniyang taguang dako kung wala siyang anumang nahuli? </div>
  <div id="chapter3_verse5">
    <b>
      <sup>5 </sup>
    </b>Mahuhulog ba ang ibon sa bitag na nasa lupa kung walang silo para rito? Umiigkas ba ang bitag mula sa lupa kung wala naman itong nahuli? </div>
  <div id="chapter3_verse6">
    <b>
      <sup>6 </sup>
    </b>Kapag ang tambuli ay hinihipan sa isang lunsod, hindi ba nanginginig din ang bayan? Kapag may kapahamakang sumapit sa lunsod, hindi ba si Jehova rin ang siyang kumilos? </div>
  <div id="chapter3_verse7">
    <b>
      <sup>7 </sup>
    </b>Sapagkat ang Soberanong Panginoong Jehova ay hindi gagawa ng anumang bagay malibang naisiwalat na niya ang kaniyang lihim na bagay sa kaniyang mga lingkod na mga propeta. </div>
  <div id="chapter3_verse8">
    <b>
      <sup>8 </sup>
    </b>Isang leon ang umungal! Sino ang hindi matatakot? Ang Soberanong Panginoong Jehova mismo ay nagsalita! Sino ang hindi manghuhula?’</div>
  <div id="chapter3_verse9">
    <b>
      <sup>9 </sup>
    </b>“ ‘Ipahayag ninyo iyon sa mga tirahang tore sa Asdod at sa mga tirahang tore sa lupain ng Ehipto, at sabihin ninyo: “Matipon kayo laban sa mga bundok ng Samaria, at tingnan ninyo ang maraming kaguluhan sa gitna niya at ang mga pandaraya sa loob niya. </div>
  <div id="chapter3_verse10">
    <b>
      <sup>10 </sup>
    </b>At hindi sila natutong gumawa ng matuwid,” ang sabi ni Jehova, “yaong mga nag-iimbak ng karahasan at pananamsam sa kanilang mga tirahang tore.” ’</div>
  <div id="chapter3_verse11">
    <b>
      <sup>11 </sup>
    </b>“Kaya ito ang sinabi ng Soberanong Panginoong Jehova, ‘May isang kalaban sa palibot ng lupain, at tiyak na ibabagsak niya ang iyong lakas mula sa iyo, at ang iyong mga tirahang tore ay talagang darambungin.’</div>
  <div id="chapter3_verse12">
    <b>
      <sup>12 </sup>
    </b>“Ito ang sinabi ni Jehova, ‘Kung paanong inaagaw ng pastol mula sa bibig ng leon ang dalawang binti o isang piraso ng tainga, gayon aagawin ang mga anak ni Israel, silang mga nakaupo sa Samaria sa marangyang higaan at sa kama ng taga-Damasco.’</div>
  <div id="chapter3_verse13">
    <b>
      <sup>13 </sup>
    </b>“ ‘Dinggin ninyo at magpatotoo kayo sa sambahayan ni <div id="page1397"></div>Jacob,’ ang sabi ng Soberanong Panginoong Jehova, na Diyos ng mga hukbo. </div>
  <div id="chapter3_verse14">
    <b>
      <sup>14 </sup>
    </b>‘Sapagkat, sa araw ng paghingi ko ng pagsusulit dahil sa mga pagsalansang ng Israel laban sa kaniya, hihingi rin ako ng pagsusulit laban sa mga altar ng Bethel; at ang mga sungay ng altar ay puputulin at malalaglag sa lupa. </div>
  <div id="chapter3_verse15">
    <b>
      <sup>15 </sup>
    </b>At pababagsakin ko ang bahay na pantaglamig bukod pa sa bahay na pantag-araw.’</div>
</div>