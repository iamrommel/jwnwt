<div>
  <div id="chapter6_verse1">
    <span class="w_ch">
      <b>6 </b>
    </span>At nangyari nang ikaapat na raan at walumpung taon pagkalabas ng mga anak ni Israel mula sa lupain ng Ehipto, noong ikaapat na taon, nang buwan ng Ziv, samakatuwid ay noong ikalawang buwan, pagkatapos na si Solomon ay maging hari sa Israel, na pinasimulan niyang itayo ang bahay para kay Jehova. </div>
  <div id="chapter6_verse2">
    <b>
      <sup>2 </sup>
    </b>At ang bahay na itinayo ni Haring Solomon para kay Jehova ay may haba na animnapung siko, at ang lapad nito ay dalawampu, at ang taas nito ay tatlumpung siko. </div>
  <div id="chapter6_verse3">
    <b>
      <sup>3 </sup>
    </b>At ang beranda sa harap ng templo ng bahay ay may haba na dalawampung siko, sa harap ng kalaparan ng bahay. Ang lalim nito ay sampung siko, sa harap ng bahay.</div>
  <div id="chapter6_verse4">
    <b>
      <sup>4 </sup>
    </b>At para sa bahay ay gumawa siya ng mga bintana na may papakipot na mga hamba. </div>
  <div id="chapter6_verse5">
    <b>
      <sup>5 </sup>
    </b>Karagdagan pa, sa tabi ng pader ng bahay ay nagtayo siya ng isang panggilid na kayarian sa buong palibot, sa tabi ng mga pader ng bahay sa buong palibot ng templo at ng kaloob-loobang silid, at gumawa ng mga tagilirang silid sa buong palibot. </div>
  <div id="chapter6_verse6">
    <b>
      <sup>6 </sup>
    </b>Ang pinakaibabang tagilirang silid ay may lapad na limang siko, at ang panggitna ay may lapad na anim na siko, at ang ikatlo ay may lapad na pitong siko; sapagkat may mga tuntungan siyang ginawa sa bahay sa buong palibot sa labas, upang hindi iyon kumapit sa mga pader ng bahay.</div>
  <div id="chapter6_verse7">
    <b>
      <sup>7 </sup>
    </b>Kung tungkol sa bahay, habang itinatayo, ito ay itinayo mula sa tinibag na bato na gawa na; at kung tungkol sa mga martilyo at mga palakol o anumang kasangkapang bakal, ang mga iyon ay hindi narinig sa bahay habang ito ay itinatayo. </div>
  <div id="chapter6_verse8">
    <b>
      <sup>8 </sup>
    </b>Ang pasukan ng pinakaibabang tagilirang silid ay nasa kanang panig ng bahay, at sa pamamagitan ng isang papaikot na hagdan ay pumapanhik sila patungo sa panggitna, at mula sa panggitna patungo sa ikatlo. </div>
  <div id="chapter6_verse9">
    <b>
      <sup>9 </sup>
    </b>Karagdagan pa, patuloy niyang itinayo ang bahay upang matapos niya iyon, at ang bahay ay binubungan niya ng mga biga at ng mga hanay na tablang sedro. </div>
  <div id="chapter6_verse10">
    <b>
      <sup>10 </sup>
    </b>Bukod diyan, ang mga tagilirang silid na limang siko ang taas ay itinayo niya sa tabi ng buong bahay, at ang mga iyon ay nakakapit sa bahay sa pamamagitan ng mga tabla ng punong sedro.</div>
  <div id="chapter6_verse11">
    <b>
      <sup>11 </sup>
    </b>Samantala, ang salita ni Jehova ay dumating kay Solomon, na nagsasabi: </div>
  <div id="chapter6_verse12">
    <b>
      <sup>12 </sup>
    </b>“Kung tungkol sa bahay na ito na itinatayo mo, kung lalakad ka sa aking mga batas at isasagawa <div id="page547"></div>ang aking mga hudisyal na pasiya at talagang tutuparin ang lahat ng aking mga utos sa pamamagitan ng paglakad sa mga iyon, tiyak na tutuparin ko rin ang aking salita sa iyo na sinalita ko kay David na iyong ama; </div>
  <div id="chapter6_verse13">
    <b>
      <sup>13 </sup>
    </b>at tatahan nga ako sa gitna ng mga anak ni Israel, at hindi ko iiwan ang aking bayang Israel.”</div>
  <div id="chapter6_verse14">
    <b>
      <sup>14 </sup>
    </b>At patuloy na itinayo ni Solomon ang bahay upang matapos niya iyon. </div>
  <div id="chapter6_verse15">
    <b>
      <sup>15 </sup>
    </b>At itinayo niya ang mga pader ng bahay sa loob na ginagamitan ng mga tabla ng sedro. Mula sa sahig ng bahay hanggang sa mga tahilan ng kisame, kinalupkupan niya iyon ng mga kahoy sa loob; at ang sahig ng bahay ay kinalupkupan pa niya ng mga tabla ng enebro. </div>
  <div id="chapter6_verse16">
    <b>
      <sup>16 </sup>
    </b>Karagdagan pa, siya ay nagtayo ng dalawampung siko sa dakong likuran ng bahay na ginagamitan ng mga tabla ng sedro, mula sa sahig hanggang sa mga tahilan, at nagtayo para roon sa loob ng kaloob-loobang silid, ang Kabanal-banalan. </div>
  <div id="chapter6_verse17">
    <b>
      <sup>17 </sup>
    </b>At ang bahay ay apatnapung siko, samakatuwid ay ang templo sa harap niyaon. </div>
  <div id="chapter6_verse18">
    <b>
      <sup>18 </sup>
    </b>At ang tablang sedro sa loob ng bahay ay may inukit na mga palamuting hugis-upo at mga bungkos ng bulaklak. Ang lahat nito ay tablang sedro; walang batong makikita.</div>
  <div id="chapter6_verse19">
    <b>
      <sup>19 </sup>
    </b>At ang kaloob-loobang silid sa loob ng bahay ay inihanda niya sa loob, upang ilagay roon ang kaban ng tipan ni Jehova. </div>
  <div id="chapter6_verse20">
    <b>
      <sup>20 </sup>
    </b>At ang kaloob-loobang silid ay may haba na dalawampung siko, at ang lapad ay dalawampung siko, at ang taas nito ay dalawampung siko; at kinalupkupan niya ito ng dalisay na ginto, at kinalupkupan niya ang altar ng tablang sedro. </div>
  <div id="chapter6_verse21">
    <b>
      <sup>21 </sup>
    </b>At kinalupkupan ni Solomon ang loob ng bahay ng dalisay na ginto, at nagparaan siya ng tanikalang ginto sa harap ng kaloob-loobang silid, at kinalupkupan niya iyon ng ginto. </div>
  <div id="chapter6_verse22">
    <b>
      <sup>22 </sup>
    </b>At ang buong bahay ay kinalupkupan niya ng ginto, hanggang sa matapos ang buong bahay; at ang buong altar na nasa gawi roon ng kaloob-loobang silid ay kinalupkupan niya ng ginto.</div>
  <div id="chapter6_verse23">
    <b>
      <sup>23 </sup>
    </b>Karagdagan pa, gumawa siya sa kaloob-loobang silid ng dalawang kerubin na yari sa kahoy ng punong-langis, na ang taas ng bawat isa ay sampung siko. </div>
  <div id="chapter6_verse24">
    <b>
      <sup>24 </sup>
    </b>At ang isang pakpak ng kerubin ay limang siko, at ang kabilang pakpak ng kerubin ay limang siko. Sampung siko iyon mula sa dulo ng kaniyang pakpak hanggang sa dulo ng kaniyang pakpak. </div>
  <div id="chapter6_verse25">
    <b>
      <sup>25 </sup>
    </b>At ang ikalawang kerubin ay sampung siko. Ang dalawang kerubin ay magkatulad ang sukat at magkatulad ang hugis. </div>
  <div id="chapter6_verse26">
    <b>
      <sup>26 </sup>
    </b>Ang taas ng isang kerubin ay sampung siko, at gayon din ang isa pang kerubin. </div>
  <div id="chapter6_verse27">
    <b>
      <sup>27 </sup>
    </b>Nang magkagayon ay ipinasok niya ang mga kerubin sa pinakaloob na bahay, anupat iniunat nila ang mga pakpak ng mga kerubin. Kaya ang pakpak ng isa ay umabot sa pader at ang pakpak ng isa pang kerubin ay umaabot sa kabilang pader; at ang kanilang mga pakpak ay pahilig sa gitna ng bahay, na nagpapang-abot ang pakpak sa pakpak. </div>
  <div id="chapter6_verse28">
    <b>
      <sup>28 </sup>
    </b>Bukod diyan, kinalupkupan niya ng ginto ang mga kerubin.</div>
  <div id="chapter6_verse29">
    <b>
      <sup>29 </sup>
    </b>At ang lahat ng pader ng bahay sa palibot ay inukitan niya ng nililok na inukit na mga kerubin at mga larawan ng puno ng palma at mga lilok na mga bulaklak, sa loob at sa labas; </div>
  <div id="chapter6_verse30">
    <b>
      <sup>30 </sup>
    </b>at ang sahig ng bahay ay kinalupkupan niya ng ginto, sa loob at sa labas. </div>
  <div id="chapter6_verse31">
    <b>
      <sup>31 </sup>
    </b>At ang pasukan ng kaloob-loobang silid ay ginawa niya na may mga pinto na yari sa kahoy <div id="page548"></div>ng punong-langis: mga panggilid na haligi, mga poste ng pinto at ang ikalimang bahagi. </div>
  <div id="chapter6_verse32">
    <b>
      <sup>32 </sup>
    </b>At ang dalawang pinto ay yari sa kahoy ng punong-langis, at umukit siya sa mga iyon ng inukit na mga kerubin at mga larawan ng puno ng palma at ng mga lilok na bulaklak, at kinalupkupan niya ng ginto ang mga iyon; at pinukpukan niya ng ginto ang mga kerubin at ang mga larawan ng puno ng palma. </div>
  <div id="chapter6_verse33">
    <b>
      <sup>33 </sup>
    </b>At gayon ang ginawa niya para sa pasukan ng templo, sa mga poste ng pinto na yari sa kahoy ng punong-langis, parisukat. </div>
  <div id="chapter6_verse34">
    <b>
      <sup>34 </sup>
    </b>At ang dalawang pinto ay yari sa kahoy ng enebro. Ang dalawang pohas ng isang pinto ay pumipihit sa mga paikutan, at ang dalawang pohas ng kabilang pinto ay pumipihit sa mga paikutan. </div>
  <div id="chapter6_verse35">
    <b>
      <sup>35 </sup>
    </b>At siya ay umukit ng mga kerubin at ng mga larawan ng puno ng palma at ng mga lilok na mga bulaklak, at nagkalupkop ng gintong palara sa mga inukit.</div>
  <div id="chapter6_verse36">
    <b>
      <sup>36 </sup>
    </b>At itinayo niya ang pinakaloob na looban na may tatlong hanay ng tinabas na bato at isang hanay ng mga biga na yari sa tablang sedro.</div>
  <div id="chapter6_verse37">
    <b>
      <sup>37 </sup>
    </b>Nang ikaapat na taon ay inilatag ang pundasyon ng bahay ni Jehova, nang buwang lunar ng Ziv; </div>
  <div id="chapter6_verse38">
    <b>
      <sup>38 </sup>
    </b>at nang ikalabing-isang taon, nang buwang lunar ng Bul, samakatuwid ay nang ikawalong buwan, ang bahay ay natapos sa lahat ng detalye nito at sa buong plano nito; anupat pitong taon niya itong itinayo.</div>
</div>