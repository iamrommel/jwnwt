<div><div id="chapter48_verse1"><span class="w_ch"><b>48 </b></span>Para sa Moab ay ito ang sinabi ni Jehova ng mga hukbo, na Diyos ng Israel: “Sa aba ng Nebo, sapagkat siya ay sinamsaman! Ang Kiriataim ay nalagay sa kahihiyan, nabihag. Ang matibay na kaitaasan ay nalagay sa kahihiyan at dinatnan ng kakilabutan. </div><div id="chapter48_verse2"><b><sup>2 </sup></b>Wala nang anumang kapurihan ang Moab. Sa Hesbon ay nag-isip sila ng kapahamakan laban sa kaniya: ‘Halikayo at pawiin natin siya mula sa pagiging isang bansa.’</div><div id="chapter48_verse3"><b><sup>3 </sup></b>May ingay ng paghiyaw mula sa Horonaim, pananamsam at malaking pagkagiba. </div><div id="chapter48_verse4"><b><sup>4 </sup></b>Ang Moab ay nagiba. Ang kaniyang maliliit na bata ay nagparinig ng isang sigaw. </div><div id="chapter48_verse5"><b><sup>5 </sup></b>Sapagkat sa daang paahon sa Luhit ay may pagtangis na umaahon ang isa—may pagtangis. Sapagkat sa daang palusong mula sa Horonaim ay may hiyaw ng pamimighati dahil sa pagkagiba na narinig ng mga tao.</div><div id="chapter48_verse6"><b><sup>6 </sup></b>“Tumanan kayo; maglaan kayo ng pagtakas para sa inyong mga kaluluwa, at kayo ay maging gaya ng puno ng enebro sa ilang. </div><div id="chapter48_verse7"><b><sup>7 </sup></b>Dahil ang iyong tiwala ay nasa iyong mga gawa at nasa iyong kayamanan, ikaw ay bibihagin din. At si Kemos ay tiyak na yayaon sa pagkatapon, ang kaniyang mga saserdote at ang kaniyang mga prinsipe na magkakasabay. </div><div id="chapter48_verse8"><b><sup>8 </sup></b>At ang mananamsam ay papasok sa bawat lunsod, at walang lunsod na makatatakas. At ang mababang kapatagan ay tiyak na mapapahamak at ang patag na lupain ay maglalaho, isang bagay na sinabi ni Jehova.</div><div id="chapter48_verse9"><b><sup>9 </sup></b>“Magbigay kayo sa Moab ng palatandaan sa daan, sapagkat sa pagkaguho ay lalabas siya; at ang kaniya mismong mga lunsod ay magiging isang bagay lamang na panggigilalasan, na walang sinumang tatahan sa mga iyon.</div><div id="chapter48_verse10"><b><sup>10 </sup></b>“Sumpain siya na nagsasagawa ng atas ni Jehova nang may kapabayaan; at sumpain siya na nagpipigil ng kaniyang tabak mula sa dugo!</div><div id="chapter48_verse11"><b><sup>11 </sup></b>“Ang mga Moabita ay tiwasay mula nang kanilang kabataan, at sila ay nananatiling panatag sa kanilang latak. At hindi pa sila napagsalin-salin sa sisidlan at sisidlan, at hindi pa sila yumayaon sa pagkatapon. Kaya naman ang kanilang lasa ay nananatili sa kanila, at ang kanilang amoy ay hindi nagbabago.</div><div id="chapter48_verse12"><b><sup>12 </sup></b>“ ‘Kaya nga, narito! dumarating ang mga araw,’ ang sabi ni Jehova, ‘at ako ay magpapadala sa kanila ng mga tagapagtagilid ng sisidlan, at tiyak na itatagilid sila ng mga iyon; at ang kanilang mga sisidlan ay sasairin nila, at ang kanilang malalaking banga ay pagdudurug-durugin nila. </div><div id="chapter48_verse13"><b><sup>13 </sup></b>At tiyak na ikahihiya ng mga Moabita si Kemos, kung paanong ikinahiya <div id="page1235"></div>ng mga nasa sambahayan ng Israel ang Bethel na kanilang pinagtitiwalaan. </div><div id="chapter48_verse14"><b><sup>14 </sup></b>Ano’t nangahas kayong magsabi: “Kami ay makapangyarihang mga lalaki at mga lalaking may kalakasan para sa digmaan”?’</div><div id="chapter48_verse15"><b><sup>15 </sup></b>“ ‘Ang Moab ay sinamsaman, at ang isa ay umahon laban sa kaniyang mga lunsod. At ang kanilang pinakapiling mga kabataang lalaki ay bumaba sa patayan,’ ang sabi ng Hari, na ang pangalan ay Jehova ng mga hukbo.</div><div id="chapter48_verse16"><b><sup>16 </sup></b>“Ang kasakunaan sa mga Moabita ay malapit nang dumating, at ang kapahamakan nila ay lubhang nagmamadali. </div><div id="chapter48_verse17"><b><sup>17 </sup></b>Ang lahat ng nasa palibot nila ay makikiramay sa kanila, ang lahat nga ng nakaaalam ng kanilang pangalan. Sabihin ninyo, ‘O ano’t nabali ang tungkod ng lakas, ang baston ng kagandahan!’</div><div id="chapter48_verse18"><b><sup>18 </sup></b>“Bumaba ka mula sa kaluwalhatian, at umupo kang uháw, O nananahanang anak na babae ng Dibon; sapagkat ang mananamsam ng Moab ay umahon laban sa iyo. Talagang gigibain niya ang iyong mga nakukutaang dako.</div><div id="chapter48_verse19"><b><sup>19 </sup></b>“Tumayo ka at mag-abang ka sa daan, O babaing tumatahan sa Aroer. Tanungin mo yaong tumatanan at siya na tumatakas. Sabihin mo, ‘Ano ang nangyari?’ </div><div id="chapter48_verse20"><b><sup>20 </sup></b>Ang Moab ay nalagay sa kahihiyan, sapagkat sinapitan siya ng pangingilabot. Magpalahaw ka at humiyaw. Sabihin ninyo sa Arnon na ang Moab ay sinamsaman. </div><div id="chapter48_verse21"><b><sup>21 </sup></b>At ang kahatulan ay dumating sa lupain ng kapatagan, sa Holon at sa Jahaz at laban sa Mepaat, </div><div id="chapter48_verse22"><b><sup>22 </sup></b>at laban sa Dibon at laban sa Nebo at laban sa Bet-diblataim, </div><div id="chapter48_verse23"><b><sup>23 </sup></b>at laban sa Kiriataim at laban sa Bet-gamul at laban sa Bet-meon </div><div id="chapter48_verse24"><b><sup>24 </sup></b>at laban sa Keriot at laban sa Bozra at laban sa lahat ng mga lunsod ng lupain ng Moab, yaong malalayo at yaong malalapit.</div><div id="chapter48_verse25"><b><sup>25 </sup></b>“ ‘Ang sungay ng Moab ay pinutol, at ang kaniyang bisig ay binali,’ ang sabi ni Jehova. </div><div id="chapter48_verse26"><b><sup>26 </sup></b>‘Lasingin ninyo siya, sapagkat lubha siyang nagpalalo laban kay Jehova; at ang Moab ay gumumon sa kaniyang suka, at siya ay naging tampulan ng panunuya, siya mismo.</div><div id="chapter48_verse27"><b><sup>27 </sup></b>“ ‘At hindi ba ang Israel ay naging tampulan lamang ng panunuya sa iyo? O nasumpungan ba siyang kasama ng mga pusakal na magnanakaw? Sapagkat umiiling ka sa tuwing magsasalita ka laban sa kaniya.</div><div id="chapter48_verse28"><b><sup>28 </sup></b>“ ‘Iwan ninyo ang mga lunsod at manahanan kayo sa malaking bato, kayong mga tumatahan sa Moab, at maging tulad kayo ng kalapati na namumugad sa mga dako sa bunganga ng hukay.’ ”</div><div id="chapter48_verse29"><b><sup>29 </sup></b>“Narinig namin ang tungkol sa pagmamapuri ng Moab—siya ay lubhang palalo—ang kaniyang kataasan at ang kaniyang pagmamapuri at ang kaniyang kapalaluan at ang pagmamataas ng kaniyang puso.”</div><div id="chapter48_verse30"><b><sup>30 </sup></b>“ ‘Nalalaman ko mismo ang kaniyang poot,’ ang sabi ni Jehova, ‘at hindi ito magkakagayon; ang kaniyang walang-katuturang usap—hindi nga nila gagawin nang gayon. </div><div id="chapter48_verse31"><b><sup>31 </sup></b>Kaya naman magpapalahaw ako dahil sa Moab, at dahil sa buong Moab ay hihiyaw ako. Dahil sa mga tao ng Kir-heres ay may hahalinghing.</div><div id="chapter48_verse32"><b><sup>32 </sup></b>“ ‘Tatangis ako dahil sa iyo nang higit kaysa sa pagtangis dahil sa Jazer, O punong <div id="page1236"></div>ubas ng Sibma. Ang iyong lumalagong mga supang ay tumawid ng dagat. Hanggang sa dagat—hanggang sa Jazer—nakaabot ang mga iyon. Sa iyong mga bungang pantag-araw at sa iyong pamimitas ng ubas ay dumaluhong ang mananamsam. </div><div id="chapter48_verse33"><b><sup>33 </sup></b>At ang pagsasaya at ang pagkakagalak ay inalis mula sa taniman at mula sa lupain ng Moab. At mula sa mga pisaan ng ubas ay pinaglaho ko ang alak. Walang sinumang yayapak na may hiyawan. Ang hiyawan ay hindi magiging hiyawan.’ ”</div><div id="chapter48_verse34"><b><sup>34 </sup></b>“ ‘Mula sa sigaw sa Hesbon hanggang sa Eleale, hanggang sa Jahaz ay inilakas nila ang kanilang tinig, mula sa Zoar hanggang sa Horonaim, sa Eglat-selisiya; sapagkat maging ang tubig ng Nimrim ay matitiwangwang. </div><div id="chapter48_verse35"><b><sup>35 </sup></b>At paglalahuin ko mula sa Moab,’ ang sabi ni Jehova, ‘yaong nagdadala ng handog sa ibabaw ng mataas na dako at yaong gumagawa ng haing usok para sa kaniyang diyos. </div><div id="chapter48_verse36"><b><sup>36 </sup></b>Kaya naman ang aking puso ay mag-iingay dahil sa Moab, gaya ng mga plawta; at dahil sa mga tao ng Kir-heres ay mag-iingay ang aking puso, gaya ng mga plawta. Kaya ang mismong kasaganaan na kaniyang nagawa ay tiyak na mapapawi. </div><div id="chapter48_verse37"><b><sup>37 </sup></b>Sapagkat sa bawat ulo ay may pagkakalbo, at ang bawat balbas ay ginupitan. Sa lahat ng mga kamay ay may mga hiwa, at sa mga balakang ay may telang-sako!’ ”</div><div id="chapter48_verse38"><b><sup>38 </sup></b>“ ‘Sa lahat ng mga bubong ng Moab at sa kaniyang mga liwasan—lahat ng ito—ay may paghagulhol; sapagkat binasag ko ang Moab na parang sisidlan na hindi kinalulugdan,’ ang sabi ni Jehova. </div><div id="chapter48_verse39"><b><sup>39 </sup></b>‘O ano’t nasindak siya! Magpalahaw kayo! O ano’t iniharap ng Moab ang likod! Siya ay napahiya. At ang Moab ay naging tampulan ng panunuya at bagay na kasindak-sindak sa lahat ng nasa palibot niya.’ ”</div><div id="chapter48_verse40"><b><sup>40 </sup></b>“Sapagkat ito ang sinabi ni Jehova, ‘Narito! Gaya ng agila na nananaklot, may isang mag-uunat din ng kaniyang mga pakpak sa ibabaw ng Moab. </div><div id="chapter48_verse41"><b><sup>41 </sup></b>Ang mga bayan ay bibihagin, at ang kaniyang matitibay na dako ay tiyak na aagawin. At sa araw na iyon ang puso ng makapangyarihang mga lalaki ng Moab ay magiging gaya ng puso ng asawang babaing naghihirap sa panganganak.’ ”</div><div id="chapter48_verse42"><b><sup>42 </sup></b>“ ‘At ang Moab ay tiyak na malilipol mula sa pagiging isang bayan, sapagkat lubha siyang nagpalalo laban kay Jehova. </div><div id="chapter48_verse43"><b><sup>43 </sup></b>Ang panghihilakbot at ang hukay at ang bitag ay sumasaiyo, O tumatahan sa Moab,’ ang sabi ni Jehova. </div><div id="chapter48_verse44"><b><sup>44 </sup></b>‘Ang sinumang tumatakas dahil sa panghihilakbot ay mahuhulog sa hukay; at ang sinumang umaahon mula sa hukay ay mahuhuli sa bitag.’</div><div id="chapter48_verse45"><b><sup>45 </sup></b>‘Sa lilim ng Hesbon ay tumayong walang lakas yaong mga tumatakas. Sapagkat isang apoy ang tiyak na lalabas mula sa Hesbon, at isang liyab mula sa gitna ni Sihon; at lalamunin nito ang mga pilipisan ng Moab at ang tuktok ng ulo ng mga anak ng kaguluhan.’</div><div id="chapter48_verse46"><b><sup>46 </sup></b>“ ‘Sa aba mo, O Moab! Ang bayan ni Kemos ay nalipol. Sapagkat ang iyong mga anak na lalaki ay kinuha bilang mga bihag at ang iyong mga anak na babae bilang mga bihag. </div><div id="chapter48_verse47"><b><sup>47 </sup></b>At titipunin ko ang mga bihag ng Moab sa huling bahagi <div id="page1237"></div>ng mga araw,’ ang sabi ni Jehova. ‘Hanggang dito ang kahatulan sa Moab.’ ”</div></div>