<div>
  <div id="chapter22_verse1">
    <span class="w_ch">
      <b>22 </b>
    </span>Walong taóng gulang si Josias nang magsimula siyang maghari, at tatlumpu’t isang taon siyang naghari sa Jerusalem. At ang pangalan ng kaniyang ina ay Jedida na anak ni Adaias na mula sa Bozkat. </div>
  <div id="chapter22_verse2">
    <b>
      <sup>2 </sup>
    </b>At ginawa niya ang tama sa paningin ni Jehova at lumakad siya sa lahat ng daan ni David na kaniyang ninuno, at hindi siya lumihis sa kanan o sa kaliwa.</div>
  <div id="chapter22_verse3">
    <b>
      <sup>3 </sup>
    </b>At nangyari nang ikalabingwalong taon ni Haring Josias, isinugo ng hari si Sapan na anak ni Azalias na anak ni Mesulam na kalihim sa bahay ni Jehova, na sinasabi: </div>
  <div id="chapter22_verse4">
    <b>
      <sup>4 </sup>
    </b>“Umahon ka kay Hilkias na mataas na saserdote, at tuusin niya ang salapi na ipinapasok sa bahay ni Jehova na tinipon ng mga bantay-pinto mula sa bayan; </div>
  <div id="chapter22_verse5">
    <b>
      <sup>5 </sup>
    </b>at ilagay nila iyon sa kamay ng mga gumagawa ng gawain, ang mga inatasan, sa bahay ni Jehova, upang maibigay nila iyon doon sa mga gumagawa ng gawain na nasa bahay ni Jehova upang kumpunihin ang mga bitak sa bahay, </div>
  <div id="chapter22_verse6">
    <b>
      <sup>6 </sup>
    </b>sa mga bihasang manggagawa at sa mga tagapagtayo at sa mga mason, at upang ibili ng mga tabla at ng mga batong tinabas upang kumpunihin ang bahay. </div>
  <div id="chapter22_verse7">
    <b>
      <sup>7 </sup>
    </b>Lamang ay walang gagawing pagtutuos ng salapi sa kamay ng mga may hawak niyaon, sapagkat gumagawa silang may katapatan.”</div>
  <div id="chapter22_verse8">
    <b>
      <sup>8 </sup>
    </b>Nang maglaon ay sinabi ni Hilkias na mataas na saserdote kay Sapan na kalihim: “Ang mismong aklat ng kautusan ay nasumpungan ko sa bahay ni Jehova.” Kaya ibinigay ni Hilkias ang aklat kay Sapan, at pinasimulan niyang basahin iyon. </div>
  <div id="chapter22_verse9">
    <b>
      <sup>9 </sup>
    </b>Nang magkagayon ay pumaroon sa hari si Sapan na kalihim at tumugon sa hari at nagsabi: “Ibinuhos ng iyong mga lingkod ang salapi na masusumpungan sa bahay, at patuloy nilang inilalagay iyon sa kamay ng mga gumagawa ng gawain, ang mga inatasan, sa bahay ni Jehova.” </div>
  <div id="chapter22_verse10">
    <b>
      <sup>10 </sup>
    </b>At si Sapan na kalihim ay nag-ulat sa hari, na nagsasabi: “Isang aklat ang ibinigay sa akin ni Hilkias na saserdote.” At pinasimulang basahin iyon ni Sapan sa harap ng hari.</div>
  <div id="chapter22_verse11">
    <b>
      <sup>11 </sup>
    </b>At nangyari nga nang marinig ng hari ang mga salita ng aklat ng kautusan, kaagad niyang hinapak ang kaniyang mga kasuutan. </div>
  <div id="chapter22_verse12">
    <b>
      <sup>12 </sup>
    </b>Pagkatapos ay inutusan ng hari si Hilkias na saserdote at si Ahikam na anak ni Sapan at si Acbor na anak ni Micaias at si Sapan na kalihim at si Asaias na lingkod ng hari, na sinasabi: </div>
  <div id="chapter22_verse13">
    <b>
      <sup>13 </sup>
    </b>“Yumaon kayo, sumangguni kayo kay Jehova alang-alang sa akin at alang-alang sa bayan at alang-alang sa buong Juda tungkol sa mga salita ng aklat na ito na nasumpungan; <div id="page631"></div>sapagkat malaki ang pagngangalit ni Jehova na nagliyab laban sa atin sa dahilang ang ating mga ninuno ay hindi nakinig sa mga salita ng aklat na ito upang gawin ang ayon sa lahat ng nakasulat may kinalaman sa atin.”</div>
  <div id="chapter22_verse14">
    <b>
      <sup>14 </sup>
    </b>Kaya si Hilkias na saserdote at si Ahikam at si Acbor at si Sapan at si Asaias ay pumaroon kay Hulda na propetisa na asawa ni Salum na anak ni Tikva na anak ni Harhas, na tagapag-ingat ng mga kasuutan, nang tumatahan siya sa Jerusalem sa ikalawang purok; at nagsalita sila sa kaniya. </div>
  <div id="chapter22_verse15">
    <b>
      <sup>15 </sup>
    </b>Sinabi naman niya sa kanila: “Ito ang sinabi ni Jehova na Diyos ng Israel, ‘Sabihin ninyo sa lalaking nagsugo sa inyo patungo sa akin: </div>
  <div id="chapter22_verse16">
    <b>
      <sup>16 </sup>
    </b>“Ito ang sinabi ni Jehova, ‘Narito, magpapasapit ako ng kapahamakan sa dakong ito at sa mga tumatahan dito, ang lahat nga ng mga salita ng aklat na binasa ng hari ng Juda; </div>
  <div id="chapter22_verse17">
    <b>
      <sup>17 </sup>
    </b>sa dahilang iniwan nila ako at gumawa ng haing usok para sa ibang mga diyos upang galitin ako sa lahat ng gawa ng kanilang mga kamay, at ang aking pagngangalit ay nagliyab laban sa dakong ito at hindi mapapawi.’ ” ’ </div>
  <div id="chapter22_verse18">
    <b>
      <sup>18 </sup>
    </b>At kung tungkol sa hari ng Juda na nagsusugo sa inyo upang sumangguni kay Jehova, ito ang dapat ninyong sabihin sa kaniya, ‘Ito ang sinabi ni Jehova na Diyos ng Israel: “Kung tungkol sa mga salitang narinig mo, </div>
  <div id="chapter22_verse19">
    <b>
      <sup>19 </sup>
    </b>sa dahilang malambot ang iyong puso anupat nagpakumbaba ka dahil kay Jehova sa pagkarinig mo sa sinalita ko laban sa dakong ito at sa mga tumatahan dito upang ito ay maging isang bagay na panggigilalasan at isang sumpa, at pagkatapos ay hinapak mo ang iyong mga kasuutan at nagsimulang tumangis sa harap ko, ako, ako nga, ay nakinig,” ang sabi ni Jehova. </div>
  <div id="chapter22_verse20">
    <b>
      <sup>20 </sup>
    </b>“Kaya naman narito, pipisanin kita sa iyong mga ninuno, at tiyak na mapipisan ka nang payapa sa iyong sariling dakong libingan, at ang iyong mga mata ay hindi titingin sa lahat ng kapahamakang pasasapitin ko sa dakong ito.” ’ ” At dinala nila sa hari ang tugon.</div>
</div>