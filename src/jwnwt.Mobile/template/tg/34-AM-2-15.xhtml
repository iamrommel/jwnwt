<div><div id="chapter2_verse1"><span class="w_ch"><b>2 </b></span>“Ito ang sinabi ni Jehova, ‘ “Dahil sa tatlong pagsalansang ng Moab, at dahil sa apat, ay hindi ko iyon iuurong, dahil sinunog niya ang mga buto ng hari ng Edom upang maging apog. </div><div id="chapter2_verse2"><b><sup>2 </sup></b>At magsusugo ako ng apoy sa Moab, at lalamunin nito ang mga tirahang tore ng Keriot; at ang Moab ay mamamatay na may ingay, may babalang hudyat, may tunog ng tambuli. </div><div id="chapter2_verse3"><b><sup>3 </sup></b>At lilipulin ko ang hukom mula sa gitna niya, at ang lahat ng kaniyang mga prinsipe ay papatayin kong kasama nito,” ang sabi ni Jehova.’</div><div id="chapter2_verse4"><b><sup>4 </sup></b>“Ito ang sinabi ni Jehova, ‘Dahil sa tatlong pagsalansang ng Juda, at dahil sa apat, ay hindi ko iyon iuurong, dahil sa pagtatakwil nila sa kautusan ni Jehova, at sapagkat hindi nila tinupad ang kaniyang mga tuntunin; kundi ang kanilang mga kasinungalingan, na sinundan ng kanilang mga ninuno, ay palaging nagliligaw sa kanila. </div><div id="chapter2_verse5"><b><sup>5 </sup></b>At magsusugo ako ng apoy sa Juda, at lalamunin nito ang mga tirahang tore ng Jerusalem.’</div><div id="chapter2_verse6"><b><sup>6 </sup></b>“Ito ang sinabi ni Jehova, ‘Dahil sa tatlong pagsalansang ng Israel, at dahil sa apat, ay hindi ko iyon iuurong, dahil ipinagbili nila ang matuwid kapalit lamang ng pilak, at ang dukha kapalit ng halaga ng isang pares ng sandalyas. </div><div id="chapter2_verse7"><b><sup>7 </sup></b>Masidhi nilang ninanasa ang alabok ng lupa na nasa ulo ng mga taong maralita; at ang lakad ng mga taong maaamo ay inililihis nila; at ang isang lalaki at ang kaniyang sariling ama ay pumaroon sa iisang babae, sa layuning lapastanganin ang aking banal na pangalan. </div><div id="chapter2_verse8"><b><sup>8 </sup></b>At sa mga kasuutang inagaw bilang panagot ay humihiga sila sa tabi ng bawat altar; at ang alak niyaong mga pinagmulta ay iniinom nila sa bahay ng kanilang mga diyos.’</div><div id="chapter2_verse9"><b><sup>9 </sup></b>“ ‘Ngunit kung tungkol sa akin, nilipol ko ang Amorita dahil sa kanila, na ang taas ay gaya ng taas ng mga sedro, at malakas na gaya ng mga dambuhalang punungkahoy; at nilipol ko ang kaniyang mga bunga sa itaas at ang kaniyang mga ugat sa ibaba. </div><div id="chapter2_verse10"><b><sup>10 </sup></b>At iniahon ko kayo mula sa lupain ng Ehipto, at patuloy ko kayong pinalakad sa ilang nang apatnapung taon, upang ariin ang lupain ng Amorita. </div><div id="chapter2_verse11"><b><sup>11 </sup></b>At patuloy kong ibinabangon ang ilan sa inyong mga anak bilang mga propeta at ang ilan sa inyong mga kabataang lalaki bilang mga Nazareo. Hindi ba talagang dapat na magkaganito, O mga anak ni Israel?’ ang sabi ni Jehova.</div><div id="chapter2_verse12"><b><sup>12 </sup></b>“ ‘Ngunit patuloy ninyong binibigyan ng alak na maiinom ang mga Nazareo, at sa mga propeta ay nag-utos kayo, na sinasabi: “Huwag kayong manghuhula.” </div><div id="chapter2_verse13"><b><sup>13 </sup></b>Narito, pangyayarihin kong gumiwang-giwang ang nasa ilalim ninyo, gaya ng paggiwang-giwang ng kariton na punô ng isang hanay ng kapuputol na uhay. </div><div id="chapter2_verse14"><b><sup>14 </sup></b>At ang dakong matatakbuhan ay maglalaho mula sa matulin, at walang sinumang malakas ang magpapatibay ng kaniyang kalakasan, at walang makapangyarihang lalaki ang makapaglalaan ng pagtakas para sa kaniyang kaluluwa. </div><div id="chapter2_verse15"><b><sup>15 </sup></b>At walang sinumang humahawak ng busog ang tatayo, at walang sinumang matutulin ang mga paa ang tatakas, at walang sinumang nakasakay sa kabayo ang makapaglalaan ng pagtakas para sa kaniyang kaluluwa. </div><div id="chapter2_verse16"><b><sup>16 </sup></b>At kung tungkol sa isang may malakas na puso sa gitna ng makapangyarihang mga lalaki, hubad siyang tatakas sa araw na iyon,’ ang sabi ni Jehova.”</div></div>