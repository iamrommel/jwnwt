<div>
  <p class="w_biblebookname">Kay Tito</p>
  <p class="sb">
    <a id="chapter1"></a>
    <a id="chapter1_verse1"></a>
    <span class="w_ch">
      <b>1 </b>
    </span>Si Pablo, isang alipin ng Diyos at isang apostol ni Jesu-Kristo ayon sa pananampalataya ng mga pinili ng Diyos at sa tumpak na kaalaman sa katotohanan na kaayon ng makadiyos na debosyon <a id="chapter1_verse2"></a><b><sup>2 </sup></b>salig sa pag-asa sa buhay na walang hanggan na ipinangako ng Diyos, na hindi makapagsisinungaling, bago pa ang lubhang mahabang mga panahon, <a id="chapter1_verse3"></a><b><sup>3 </sup></b>samantalang sa kaniyang sariling mga takdang panahon ay inihayag niya ang kaniyang salita sa pangangaral na ipinagkatiwala sa akin, sa ilalim ng utos ng ating Tagapagligtas, ang Diyos; <a id="chapter1_verse4"></a><b><sup>4 </sup></b>kay Tito, isang tunay na anak ayon sa pananampalataya na taglay ng lahat:</p>
  <p class="sb">Magkaroon nawa ng di-sana-nararapat na kabaitan at kapayapaan mula sa Diyos na Ama at kay Kristo Jesus na ating Tagapagligtas.</p>
  <p class="sb">
    <a id="chapter1_verse5"></a>
    <b>
      <sup>5 </sup>
    </b>Sa dahilang ito ay iniwan kita sa Creta, upang maituwid mo ang mga bagay na may depekto at makapag-atas ka ng matatandang lalaki sa bawat lunsod, gaya ng ibinigay kong mga utos sa iyo; <a id="chapter1_verse6"></a><b><sup>6 </sup></b>kung may sinumang lalaki na malaya sa akusasyon, asawa ng isang babae, na may nananampalatayang mga anak na hindi mapararatangan ng kabuktutan o di-masupil. <a id="chapter1_verse7"></a><b><sup>7 </sup></b>Sapagkat ang isang tagapangasiwa ay dapat na malaya sa akusasyon bilang katiwala ng Diyos, hindi mapaggiit ng sarili, hindi magagalitin, hindi lasenggong basag-ulero, hindi nambubugbog, hindi sakim sa di-tapat na pakinabang, <a id="chapter1_verse8"></a><b><sup>8 </sup></b>kundi mapagpatuloy, maibigin sa kabutihan, matino ang pag-iisip, matuwid, matapat, mapagpigil sa sarili, <a id="chapter1_verse9"></a><b><sup>9 </sup></b>nanghahawakang mahigpit sa tapat na salita may kinalaman sa kaniyang sining ng pagtuturo, upang magawa niyang kapuwa magpayo sa pamamagitan ng turo na nakapagpapalusog at sumaway doon sa mga sumasalungat.</p>
  <p class="sb">
    <a id="chapter1_verse10"></a>
    <b>
      <sup>10 </sup>
    </b>Sapagkat maraming taong di-masupil, mga nagsasalita ng di-mapapakinabangan, at mga manlilinlang ng isipan, lalo na yaong mga taong nanghahawakan sa pagtutuli. <a id="chapter1_verse11"></a><b><sup>11 </sup></b>Kinakailangang itikom ang mga bibig ng mga ito, yamang patuloy na iginugupo ng mismong mga taong ito ang buu-buong mga sambahayan sa pamamagitan ng pagtuturo ng mga bagay na hindi nila dapat ituro alang-alang sa di-tapat na pakinabang. <a id="chapter1_verse12"></a><b><sup>12 </sup></b>May isa sa kanila, na sarili nilang propeta, na nagsabi: “Ang mga Cretense ay laging mga sinungaling, mapaminsalang mababangis na hayop, matatakaw na di-nagtatrabaho.”</p>
  <p class="sb">
    <a id="chapter1_verse13"></a>
    <b>
      <sup>13 </sup>
    </b>Ang patotoong ito ay tunay. Sa mismong dahilang ito ay patuloy mo silang sawayin nang may kahigpitan, upang maging malusog sila sa pananampalataya, <a id="chapter1_verse14"></a><b><sup>14 </sup></b>na hindi nagbibigay-pansin sa mga pabulang Judio at mga utos ng mga <a id="page1804"></a>tao na tumatalikod sa katotohanan. <a id="chapter1_verse15"></a><b><sup>15 </sup></b>Ang lahat ng bagay ay malinis sa mga taong malinis. Ngunit sa mga taong nadungisan at walang pananampalataya ay walang anumang malinis, kundi kapuwa ang kanilang mga pag-iisip at ang kanilang mga budhi ay nadungisan. <a id="chapter1_verse16"></a><b><sup>16 </sup></b>Hayagan nilang sinasabi na kilala nila ang Diyos, ngunit itinatatwa nila siya sa pamamagitan ng kanilang mga gawa, dahil sila ay karima-rimarim at masuwayin at di-sinang-ayunan para sa anumang uri ng mabuting gawa.</p>
</div>