<div>
  <div id="chapter22_verse1">
    <span class="w_ch">
      <b>22 </b>
    </span>At ipinakita niya sa akin ang isang ilog ng tubig ng buhay, malinaw na gaya ng kristal, na umaagos mula sa trono ng Diyos at ng Kordero </div>
  <div id="chapter22_verse2">
    <b>
      <sup>2 </sup>
    </b>sa gitna ng malapad na daan nito. At sa panig na ito ng ilog at sa panig na iyon ay may mga punungkahoy ng buhay na nagluluwal ng labindalawang ani ng bunga, na nagbibigay ng kanilang mga bunga sa bawat buwan. At ang mga dahon ng mga punungkahoy ay para sa pagpapagaling sa mga bansa.</div>
  <div id="chapter22_verse3">
    <b>
      <sup>3 </sup>
    </b>At hindi na magkakaroon pa ng anumang sumpa. Kundi ang trono ng Diyos at ng Kordero ay doroon sa lunsod, at ang kaniyang mga alipin ay mag-uukol sa kaniya ng sagradong paglilingkod; </div>
  <div id="chapter22_verse4">
    <b>
      <sup>4 </sup>
    </b>at makikita nila ang kaniyang mukha, at ang kaniyang pangalan ay sasakanilang mga noo. </div>
  <div id="chapter22_verse5">
    <b>
      <sup>5 </sup>
    </b>Gayundin, ang gabi ay mawawala na, at hindi sila mangangailangan ng liwanag ng lampara ni mayroon man silang liwanag ng araw, sapagkat ang Diyos na Jehova ang magpapasikat ng liwanag sa kanila, at mamamahala sila bilang mga hari magpakailan-kailanman.</div>
  <div id="chapter22_verse6">
    <b>
      <sup>6 </sup>
    </b>At sinabi niya sa akin: “Ang mga salitang ito ay tapat at totoo; oo, si Jehova na Diyos ng mga kinasihang kapahayagan ng mga propeta ay nagsugo ng <div id="page1879"></div>kaniyang anghel upang ipakita sa kaniyang mga alipin ang mga bagay na kailangang maganap sa di-kalaunan. </div>
  <div id="chapter22_verse7">
    <b>
      <sup>7 </sup>
    </b>At, narito! ako ay dumarating nang madali. Maligaya ang sinumang tumutupad sa mga salita ng hula sa balumbong ito.”</div>
  <div id="chapter22_verse8">
    <b>
      <sup>8 </sup>
    </b>Buweno, akong si Juan ang nakaririnig at nakakakita ng mga bagay na ito. At nang aking marinig at makita, sumubsob ako upang sumamba sa harap ng mga paa ng anghel na nagpapakita sa akin ng mga bagay na ito. </div>
  <div id="chapter22_verse9">
    <b>
      <sup>9 </sup>
    </b>Ngunit sinabi niya sa akin: “Mag-ingat ka! Huwag mong gawin iyan! Ako ay kapuwa mo alipin lamang at ng iyong mga kapatid na mga propeta at niyaong mga tumutupad sa mga salita sa balumbong ito. Sambahin mo ang Diyos.”</div>
  <div id="chapter22_verse10">
    <b>
      <sup>10 </sup>
    </b>Sinabi rin niya sa akin: “Huwag mong tatakan ang mga salita ng hula sa balumbong ito, sapagkat ang takdang panahon ay malapit na. </div>
  <div id="chapter22_verse11">
    <b>
      <sup>11 </sup>
    </b>Siya na gumagawa ng kalikuan, hayaan siyang gumawa pa ng kalikuan; at hayaang ang marumi ay maparumi pa; ngunit hayaang ang matuwid ay gumawa pa ng katuwiran, at hayaang ang banal ay mapabanal pa.</div>
  <div id="chapter22_verse12">
    <b>
      <sup>12 </sup>
    </b>“ ‘Narito! Ako ay dumarating nang madali, at ang gantimpala na aking ibibigay ay nasa akin, upang iukol sa bawat isa ang ayon sa kaniyang gawa. </div>
  <div id="chapter22_verse13">
    <b>
      <sup>13 </sup>
    </b>Ako ang Alpha at ang Omega, ang una at ang huli, ang pasimula at ang wakas. </div>
  <div id="chapter22_verse14">
    <b>
      <sup>14 </sup>
    </b>Maligaya yaong mga naglalaba ng kanilang mahabang damit, upang ang awtoridad na pumaroon sa mga punungkahoy ng buhay ay maging kanila at upang makapasok sila sa loob ng lunsod sa pamamagitan ng mga pintuang-daan nito. </div>
  <div id="chapter22_verse15">
    <b>
      <sup>15 </sup>
    </b>Sa labas ay naroon ang mga aso at ang mga nagsasagawa ng espiritismo at ang mga mapakiapid at ang mga mamamaslang at ang mga mananamba sa idolo at ang bawat isa na umiibig at gumagawa ng kasinungalingan.’</div>
  <div id="chapter22_verse16">
    <b>
      <sup>16 </sup>
    </b>“ ‘Ako, si Jesus, ay nagsugo ng aking anghel upang magpatotoo sa inyo tungkol sa mga bagay na ito para sa mga kongregasyon. Ako ang ugat at ang supling ni David, at ang maningning na bituing pang-umaga.’ ”</div>
  <div id="chapter22_verse17">
    <b>
      <sup>17 </sup>
    </b>At ang espiritu at ang kasintahang babae ay patuloy na nagsasabi: “Halika!” At ang sinumang nakikinig ay magsabi: “Halika!” At ang sinumang nauuhaw ay pumarito; ang sinumang nagnanais ay kumuha ng tubig ng buhay nang walang bayad.</div>
  <div id="chapter22_verse18">
    <b>
      <sup>18 </sup>
    </b>“Ako ay nagpapatotoo sa bawat isa na nakikinig sa mga salita ng hula sa balumbong ito: Kung ang sinuman ay magdagdag sa mga bagay na ito, idaragdag sa kaniya ng Diyos ang mga salot na nakasulat sa balumbong ito; </div>
  <div id="chapter22_verse19">
    <b>
      <sup>19 </sup>
    </b>at kung ang sinuman ay mag-alis ng anuman mula sa mga salita ng balumbon ng hulang ito, aalisin ng Diyos ang kaniyang bahagi mula sa mga punungkahoy ng buhay at mula sa banal na lunsod, na mga bagay na nakasulat sa balumbong ito.</div>
  <div id="chapter22_verse20">
    <b>
      <sup>20 </sup>
    </b>“Siya na nagpapatotoo tungkol sa mga bagay na ito ay nagsasabi, ‘Oo; ako ay dumarating nang madali.’ ”</div>
  <div id="chapter22_verse21">
    <b>
      <sup>21 </sup>
    </b>Nawa’y mapasa mga banal ang di-sana-nararapat na kabaitan ng Panginoong Jesu-Kristo.</div>
</div>