<div><div id="chapter16_verse1"><span class="w_ch"><b>16 </b></span>At narinig ko ang isang malakas na tinig mula sa santuwaryo na nagsabi sa pitong anghel: “Humayo kayo at ibuhos ninyo sa lupa ang pitong mangkok ng galit ng Diyos.”</div><div id="chapter16_verse2"><b><sup>2 </sup></b>At humayo ang una at ibinuhos ang kaniyang mangkok sa lupa. At nagkaroon ng masakit at malubhang sugat ang mga tao na may marka ng mabangis na hayop at sumasamba sa larawan nito.</div><div id="chapter16_verse3"><b><sup>3 </sup></b>At ibinuhos ng ikalawa ang kaniyang mangkok sa dagat. At ito ay naging dugo na gaya ng sa taong patay, at ang bawat buháy na kaluluwa ay namatay, oo, ang mga bagay na nasa dagat.</div><div id="chapter16_verse4"><b><sup>4 </sup></b>At ibinuhos ng ikatlo ang kaniyang mangkok sa mga ilog at sa mga bukal ng mga tubig. At naging dugo ang mga iyon. </div><div id="chapter16_verse5"><b><sup>5 </sup></b>At narinig ko ang anghel sa mga tubig na nagsabi: “Ikaw, ang Isa na ngayon at ang nakaraan, ang Isa na matapat, ay matuwid, sapagkat iginawad mo ang mga pasiyang ito, </div><div id="chapter16_verse6"><b><sup>6 </sup></b>sapagkat ibinuhos nila ang dugo ng mga banal at ng mga propeta, at binigyan mo sila ng dugo upang inumin. Nararapat iyon sa kanila.” </div><div id="chapter16_verse7"><b><sup>7 </sup></b>At narinig kong sinabi ng altar: “Oo, Diyos na Jehova, ang Makapangyarihan-sa-lahat, totoo at matuwid ang iyong mga hudisyal na pasiya.”</div><div id="chapter16_verse8"><b><sup>8 </sup></b>At ibinuhos ng ikaapat ang kaniyang mangkok sa araw; at ipinagkaloob sa araw na pasuin ng apoy ang mga tao. </div><div id="chapter16_verse9"><b><sup>9 </sup></b>At napaso ang mga tao sa matinding init, ngunit namusong sila sa pangalan ng Diyos, na siyang may awtoridad sa mga salot na ito, at hindi sila nagsisi upang magbigay ng kaluwalhatian sa kaniya.</div><div id="chapter16_verse10"><b><sup>10 </sup></b>At ibinuhos ng ikalima ang kaniyang mangkok sa trono ng mabangis na hayop. At nagdilim ang kaharian nito, at pinasimulan nilang ngatngatin ang kanilang mga dila dahil sa kanilang kirot, </div><div id="chapter16_verse11"><b><sup>11 </sup></b>ngunit namusong sila sa Diyos ng langit dahil sa kanilang mga kirot at dahil sa kanilang mga sugat, at hindi nila pinagsisihan ang kanilang mga gawa.</div><div id="chapter16_verse12"><b><sup>12 </sup></b>At ibinuhos ng ikaanim ang kaniyang mangkok sa malaking ilog ng Eufrates, at ang tubig nito ay natuyo, upang maihanda ang daan para sa mga haring mula sa sikatan ng araw.</div><div id="chapter16_verse13"><b><sup>13 </sup></b>At nakakita ako ng tatlong maruruming kinasihang kapahayagan na tulad ng mga palaka na lumalabas sa bibig ng dragon at sa bibig ng mabangis na hayop at sa bibig ng bulaang propeta. </div><div id="chapter16_verse14"><b><sup>14 </sup></b>Sa katunayan, sila ay mga kapahayagang kinasihan ng mga demonyo at nagsasagawa ng mga tanda, at pumaparoon sila sa mga hari ng buong tinatahanang lupa, upang tipunin sila sa digmaan ng dakilang araw ng Diyos na Makapangyarihan-sa-lahat.</div><div id="chapter16_verse15"><b><sup>15 </sup></b>“Narito! Ako ay dumarating na gaya ng isang magnanakaw. Maligaya ang nananatiling gising at nag-iingat ng kaniyang mga panlabas na kasuutan, upang hindi siya maglakad nang hubad at makita ng mga tao ang kaniyang kahihiyan.”</div><div id="chapter16_verse16"><b><sup>16 </sup></b>At kanilang tinipon sila sa dako na sa Hebreo ay tinatawag na Har-Magedon.</div><div id="chapter16_verse17"><b><sup>17 </sup></b>At ibinuhos ng ikapito ang kaniyang mangkok sa hangin. Dahil dito ay isang malakas na tinig ang lumabas sa santuwaryo <div id="page1871"></div>mula sa trono, na nagsasabi: “Naganap na!” </div><div id="chapter16_verse18"><b><sup>18 </sup></b>At nagkaroon ng mga kidlat at mga tinig at mga kulog, at nagkaroon ng isang malakas na lindol na ang gaya nito ay hindi pa nangyayari buhat nang umiral ang tao sa lupa, napakalawak na lindol, napakalakas. </div><div id="chapter16_verse19"><b><sup>19 </sup></b>At ang dakilang lunsod ay nahati sa tatlong bahagi, at ang mga lunsod ng mga bansa ay bumagsak; at ang Babilonyang Dakila ay naalaala sa paningin ng Diyos, upang ibigay sa kaniya ang kopa ng alak ng galit ng kaniyang poot. </div><div id="chapter16_verse20"><b><sup>20 </sup></b>Gayundin, ang bawat pulo ay tumakas, at ang mga bundok ay hindi nasumpungan. </div><div id="chapter16_verse21"><b><sup>21 </sup></b>At makapal na graniso na ang bawat bato ay mga kasimbigat ng isang talento ang bumagsak sa mga tao mula sa langit, at namusong sa Diyos ang mga tao dahil sa salot ng graniso, sapagkat ang salot nito ay lubhang matindi.</div></div>