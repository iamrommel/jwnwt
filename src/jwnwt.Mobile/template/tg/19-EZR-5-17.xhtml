<div><div id="chapter5_verse1"><span class="w_ch"><b>5 </b></span>At si Hagai na propeta at si Zacarias na apo ni Ido na propeta ay nanghula sa mga Judio na nasa Juda at Jerusalem, sa pangalan ng Diyos ng Israel na sumasakanila. </div><div id="chapter5_verse2"><b><sup>2 </sup></b>Noon bumangon si Zerubabel na anak ni Sealtiel at si Jesua na anak ni Jehozadak at pinasimulang itayong muli ang bahay ng Diyos, na nasa Jerusalem; at kasama nila roon ang mga propeta ng Diyos na tumutulong sa kanila. </div><div id="chapter5_verse3"><b><sup>3 </sup></b>Nang panahong iyon ay pumaroon sa kanila si Tatenai na gobernador sa kabilang ibayo ng Ilog at si Setar-bozenai at ang kanilang mga kasamahan, at ito ang sinasabi ng mga iyon sa kanila: “Sino ang naglabas ng utos sa inyo na itayo ang bahay na ito at tapusin itong kayarian ng mga biga?” </div><div id="chapter5_verse4"><b><sup>4 </sup></b>Pagkatapos ay sinabi ng mga iyon sa kanila ang ganito: “Anu-ano ang mga pangalan ng matitipunong lalaki na nagtatayo ng gusaling ito?” </div><div id="chapter5_verse5"><b><sup>5 </sup></b>At ang mata ng kanilang Diyos ay sumasa matatandang lalaki ng mga Judio, at hindi sila napahinto ng mga iyon hanggang sa ang ulat ay makarating kay Dario at pagkatapos na maibalik ang isang opisyal na dokumento may kinalaman dito.</div><div id="chapter5_verse6"><b><sup>6 </sup></b>Narito ang isang kopya ng liham na ipinadala ni Tatenai na gobernador sa kabilang ibayo ng Ilog at ni Setar-bozenai at ng kaniyang mga kasamahan, ang mabababang gobernador na nasa kabilang ibayo ng Ilog, kay Dario na hari; </div><div id="chapter5_verse7"><b><sup>7 </sup></b>ipinadala nila sa kaniya ang salita, at ang pagkakasulat doon ay ganito:</div><div id="chapter5_verse8"><b><sup>8 </sup></b>Talastasin ng hari na pumaroon kami sa nasasakupang distrito ng Juda sa bahay ng dakilang Diyos, at itinatayo ito na may mga batong iginulong sa kalalagyan nito, at ang mga kahoy ay inilalapat sa mga pader; at ang gawaing iyon ay ginagawa nang may kasiglahan at sumusulong sa kanilang mga kamay. </div><div id="chapter5_verse9"><b><sup>9 </sup></b>Sa gayon ay tinanong namin ang matatandang lalaking ito. Ito ang sinabi namin sa kanila: ‘Sino ang naglabas ng utos sa inyo na itayo ang bahay na ito at tapusin itong kayarian ng mga biga?’ </div><div id="chapter5_verse10"><b><sup>10 </sup></b>At itinanong din namin sa kanila ang kanilang mga pangalan, para maipaalam sa iyo, upang maisulat namin ang mga pangalan ng matitipunong lalaki na nangunguna sa kanila.</div><div id="chapter5_verse11"><b><sup>11 </sup></b>“At ito ang salitang ibinalik nila sa amin, na sinasabi: ‘Kami ang mga lingkod ng Diyos ng langit at ng lupa, at itinatayo naming muli ang bahay na itinayo maraming taon na bago pa nito, na itinayo at tinapos ng isang dakilang hari ng Israel. </div><div id="chapter5_verse12"><b><sup>12 </sup></b>Gayunman, sapagkat ininis ng aming mga ama ang Diyos ng langit, ibinigay niya sila sa kamay ni Nabucodonosor na hari ng Babilonya, ang Caldeo, at binuwag niya ang bahay na ito at dinala ang bayan sa pagkatapon sa Babilonya. </div><div id="chapter5_verse13"><b><sup>13 </sup></b>Gayunpaman, noong unang taon ni Ciro na hari ng Babilonya, si Ciro na hari ay naglabas ng utos na muling itayo ang bahay na ito ng Diyos. </div><div id="chapter5_verse14"><b><sup>14 </sup></b>At gayundin ang mga sisidlang ginto at pilak ng bahay ng Diyos na inilabas ni Nabucodonosor mula sa templo, na nasa Jerusalem, at dinala sa templo ng Babilonya, ang mga ito ay inilabas ni Ciro na hari mula sa templo ng Babilonya, at ibinigay ang mga iyon kay Sesbazar, ang pangalan ng ginawa niyang gobernador. </div><div id="chapter5_verse15"><b><sup>15 </sup></b>At sinabi niya rito: “Kunin mo ang mga sisidlang ito. Yumaon ka, ilagay mo ang mga iyon sa templong <div id="page749"></div>nasa Jerusalem, at muling itayo ang bahay ng Diyos sa dako nito.” </div><div id="chapter5_verse16"><b><sup>16 </sup></b>Nang dumating ang Sesbazar na iyon ay inilatag niya ang mga pundasyon ng bahay ng Diyos, na nasa Jerusalem; at mula noon hanggang sa ngayon ay muling itinatayo iyon ngunit hindi pa natatapos.’</div><div id="chapter5_verse17"><b><sup>17 </sup></b>“At ngayon kung waring mabuti sa hari, magkaroon ng pagsisiyasat sa bahay ng kayamanan ng hari na nariyan sa Babilonya, kung talaga nga bang may utos na lumabas mula kay Ciro na hari na muling itayo ang bahay na iyon ng Diyos sa Jerusalem; at ang pasiya ng hari may kinalaman dito ay ipadala niya sa amin.”</div></div>