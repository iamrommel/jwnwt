<div>
  <div id="chapter15_verse1">
    <span class="w_ch">
      <b>15 </b>
    </span>At kaagad nang magbukang-liwayway ang mga punong saserdote kasama ang matatandang lalaki at ang mga eskriba, ang buong Sanedrin nga, ay nagsanggunian, at iginapos nila si Jesus at dinala siya at ibinigay siya kay Pilato. </div>
  <div id="chapter15_verse2">
    <b>
      <sup>2 </sup>
    </b>Kaya si Pilato ay nagharap ng tanong sa kaniya: “Ikaw <div id="page1533"></div>ba ang hari ng mga Judio?” Bilang sagot sa kaniya ay sinabi niya: “Ikaw mismo ang nagsasabi nito.” </div>
  <div id="chapter15_verse3">
    <b>
      <sup>3 </sup>
    </b>Ngunit ang mga punong saserdote ay nagpasimulang mag-akusa sa kaniya ng maraming bagay. </div>
  <div id="chapter15_verse4">
    <b>
      <sup>4 </sup>
    </b>Ngayon ay muli siyang tinanong ni Pilato, na sinasabi: “Wala ka bang maitutugon? Tingnan mo kung gaano karaming paratang ang inihaharap nila laban sa iyo.” </div>
  <div id="chapter15_verse5">
    <b>
      <sup>5 </sup>
    </b>Ngunit si Jesus ay hindi na sumagot pa, kung kaya si Pilato ay nagsimulang mamangha.</div>
  <div id="chapter15_verse6">
    <b>
      <sup>6 </sup>
    </b>Buweno, sa bawat kapistahan ay nagpapalaya siya noon sa kanila ng isang bilanggo, kung sino ang hihilingin nila. </div>
  <div id="chapter15_verse7">
    <b>
      <sup>7 </sup>
    </b>Nang panahong iyon ay naroon ang tinatawag na Barabas na nakagapos kasama ng mga sedisyonista, na sa kanilang sedisyon ay gumawa ng pagpaslang. </div>
  <div id="chapter15_verse8">
    <b>
      <sup>8 </sup>
    </b>Kaya lumapit ang pulutong at nagsimulang magharap ng kahilingan ayon sa ginagawa niya noon para sa kanila. </div>
  <div id="chapter15_verse9">
    <b>
      <sup>9 </sup>
    </b>Tumugon si Pilato sa kanila, na sinasabi: “Ibig ba ninyong palayain ko sa inyo ang hari ng mga Judio?” </div>
  <div id="chapter15_verse10">
    <b>
      <sup>10 </sup>
    </b>Sapagkat batid niya na dahil sa inggit ay ibinigay siya ng mga punong saserdote. </div>
  <div id="chapter15_verse11">
    <b>
      <sup>11 </sup>
    </b>Ngunit sinulsulan ng mga punong saserdote ang pulutong upang, sa halip, ang palayain niya sa kanila ay si Barabas. </div>
  <div id="chapter15_verse12">
    <b>
      <sup>12 </sup>
    </b>Muli bilang tugon ay sinabi ni Pilato sa kanila: “Ano, kung gayon, ang gagawin ko sa kaniya na tinatawag ninyong hari ng mga Judio?” </div>
  <div id="chapter15_verse13">
    <b>
      <sup>13 </sup>
    </b>Minsan pa ay sumigaw sila: “Ibayubay siya!” </div>
  <div id="chapter15_verse14">
    <b>
      <sup>14 </sup>
    </b>Ngunit sinabi pa sa kanila ni Pilato: “Bakit, anong masamang bagay ang ginawa niya?” Gayunma’y lalo pa silang sumigaw: “Ibayubay siya!” </div>
  <div id="chapter15_verse15">
    <b>
      <sup>15 </sup>
    </b>Sa gayon, sa pagnanais na palugdan ang pulutong, pinalaya ni Pilato sa kanila si Barabas, at, pagkatapos na maipahagupit si Jesus, ibinigay niya siya upang maibayubay.</div>
  <div id="chapter15_verse16">
    <b>
      <sup>16 </sup>
    </b>Dinala siya ngayon ng mga kawal sa looban, samakatuwid nga, sa loob ng palasyo ng gobernador; at tinipon nila ang buong pangkat ng mga sundalo, </div>
  <div id="chapter15_verse17">
    <b>
      <sup>17 </sup>
    </b>at ginayakan nila siya ng purpura at naglikaw ng isang koronang tinik at isinuot ito sa kaniya. </div>
  <div id="chapter15_verse18">
    <b>
      <sup>18 </sup>
    </b>At pinasimulan nilang batiin siya: “Magandang araw, ikaw na Hari ng mga Judio!” </div>
  <div id="chapter15_verse19">
    <b>
      <sup>19 </sup>
    </b>Gayundin, hinahampas nila siya sa ulo ng isang tambo at dinuduraan siya at, pagkaluhod ng kanilang mga tuhod, sila ay nangangayupapa sa kaniya. </div>
  <div id="chapter15_verse20">
    <b>
      <sup>20 </sup>
    </b>Sa wakas, matapos nila siyang gawing katatawanan, hinubad nila sa kaniya ang purpura at isinuot sa kaniya ang kaniyang mga panlabas na kasuutan. At inilabas nila siya upang siya ay ibayubay. </div>
  <div id="chapter15_verse21">
    <b>
      <sup>21 </sup>
    </b>Gayundin, pinilit nilang maglingkod ang isang nagdaraan, isang Simon ng Cirene, na nanggaling sa lalawigan, ang ama nina Alejandro at Rufo, upang buhatin nito ang kaniyang pahirapang tulos.</div>
  <div id="chapter15_verse22">
    <b>
      <sup>22 </sup>
    </b>Kaya dinala nila siya sa dako ng <i>Golgota, </i>na kapag isinalin ay nangangahulugang Pook ng Bungo. </div>
  <div id="chapter15_verse23">
    <b>
      <sup>23 </sup>
    </b>Dito ay sinubukan nilang bigyan siya ng alak na hinaluan ng drogang mira, ngunit hindi niya ito tinanggap. </div>
  <div id="chapter15_verse24">
    <b>
      <sup>24 </sup>
    </b>At ibinayubay nila siya at binaha-bahagi ang kaniyang mga panlabas na kasuutan sa pamamagitan ng pagpapalabunutan sa mga ito kung ano ang makukuha ng bawat isa. </div>
  <div id="chapter15_verse25">
    <b>
      <sup>25 </sup>
    </b>Ngayon nga ay ikatlong oras na, at ibinayubay nila siya. </div>
  <div id="chapter15_verse26">
    <b>
      <sup>26 </sup>
    </b>At ang isinulat na paratang laban sa kaniya ay nakasulat sa itaas, “Ang Hari ng mga Judio.” </div>
  <div id="chapter15_verse27">
    <b>
      <sup>27 </sup>
    </b>Isa pa, ibinayubay nilang kasama niya ang dalawang magnanakaw, isa sa kaniyang kanan at isa sa kaniyang kaliwa. <div id="page1534"></div></div>
  <div id="chapter15_verse28">
    <b>
      <sup>28 </sup>
    </b>—— </div>
  <div id="chapter15_verse29">
    <b>
      <sup>29 </sup>
    </b>At yaong mga nagdaraan ay nagsasalita sa kaniya nang may pang-aabuso, iniiiling ang kanilang mga ulo at nagsasabi: “Bah! Ikaw na diumano’y tagapagbagsak ng templo at tagapagtayo nito sa tatlong araw, </div>
  <div id="chapter15_verse30">
    <b>
      <sup>30 </sup>
    </b>iligtas mo ang iyong sarili sa pamamagitan ng pagbaba mula sa pahirapang tulos.” </div>
  <div id="chapter15_verse31">
    <b>
      <sup>31 </sup>
    </b>Sa katulad na paraan din, ang mga punong saserdote ay gumagawa ng katatawanan sa gitna nila kasama ng mga eskriba at nagsasabi: “Ang iba ay iniligtas niya; ang kaniyang sarili ay hindi niya mailigtas! </div>
  <div id="chapter15_verse32">
    <b>
      <sup>32 </sup>
    </b>Bumaba ngayon mula sa pahirapang tulos ang Kristo na Hari ng Israel, upang makita namin at paniwalaan.” Maging yaong mga ibinayubay na kasama niya ay nandurusta sa kaniya.</div>
  <div id="chapter15_verse33">
    <b>
      <sup>33 </sup>
    </b>Nang maging ikaanim na oras na ay sumapit ang isang kadiliman sa buong lupain hanggang sa ikasiyam na oras. </div>
  <div id="chapter15_verse34">
    <b>
      <sup>34 </sup>
    </b>At nang ikasiyam na oras na ay sumigaw si Jesus sa malakas na tinig: <i>“Eli, Eli, lama sabaktani?” </i>na kapag isinalin ay nangangahulugang: “Diyos ko, Diyos ko, bakit mo ako pinabayaan?” </div>
  <div id="chapter15_verse35">
    <b>
      <sup>35 </sup>
    </b>At ang ilan sa mga nakatayo sa malapit, nang marinig ito, ay nagsimulang magsabi: “Tingnan ninyo! Tinatawag niya si Elias.” </div>
  <div id="chapter15_verse36">
    <b>
      <sup>36 </sup>
    </b>Ngunit may isang tumakbo, binasâ ng maasim na alak ang isang espongha, inilagay ito sa isang tambo, at pinasimulan siyang painumin, na sinasabi: “Pabayaan ninyo siya! Tingnan natin kung darating si Elias upang ibaba siya.” </div>
  <div id="chapter15_verse37">
    <b>
      <sup>37 </sup>
    </b>Ngunit humiyaw si Jesus ng isang malakas na sigaw at nalagutan ng hininga. </div>
  <div id="chapter15_verse38">
    <b>
      <sup>38 </sup>
    </b>At ang kurtina ng santuwaryo ay nahati sa dalawa mula sa itaas hanggang sa ibaba. </div>
  <div id="chapter15_verse39">
    <b>
      <sup>39 </sup>
    </b>Ngayon, nang makita ng opisyal ng hukbo na nakatayo sa tabi at nakatanaw sa kaniya na siya ay nalagutan ng hininga sa ganitong mga kalagayan, sinabi niya: “Tiyak na ang taong ito ang Anak ng Diyos.”</div>
  <div id="chapter15_verse40">
    <b>
      <sup>40 </sup>
    </b>May mga babae ring nagmamasid mula sa malayo, na kabilang sa kanila si Maria Magdalena at gayundin si Maria na ina ni Santiago na Nakabababa at ni Joses, at si Salome, </div>
  <div id="chapter15_verse41">
    <b>
      <sup>41 </sup>
    </b>na sumasama sa kaniya noon at naglilingkod sa kaniya noong siya ay nasa Galilea, at maraming iba pang mga babae na umahong kasama niya sa Jerusalem.</div>
  <div id="chapter15_verse42">
    <b>
      <sup>42 </sup>
    </b>Ngayon nang dapit-hapon na, at yamang noon ay Paghahanda, samakatuwid nga, ang araw bago ang sabbath, </div>
  <div id="chapter15_verse43">
    <b>
      <sup>43 </sup>
    </b>dumating si Jose ng Arimatea, isang kinikilalang miyembro ng Sanggunian, na siya rin mismo ay naghihintay sa kaharian ng Diyos. Siya ay naglakas-loob na pumasok sa harap ni Pilato at hiningi ang katawan ni Jesus. </div>
  <div id="chapter15_verse44">
    <b>
      <sup>44 </sup>
    </b>Ngunit ibig malaman ni Pilato kung patay na nga siya, at, pagkatawag sa opisyal ng hukbo, tinanong niya ito kung patay na siya. </div>
  <div id="chapter15_verse45">
    <b>
      <sup>45 </sup>
    </b>Kaya pagkatapos na matiyak mula sa opisyal ng hukbo, ipinagkaloob niya kay Jose ang bangkay. </div>
  <div id="chapter15_verse46">
    <b>
      <sup>46 </sup>
    </b>Alinsunod dito ay bumili siya ng mainam na lino at ibinaba siya, binalot siya ng mainam na lino at inilagay siya sa isang libingan na inuka sa isang batong-limpak; at iginulong niya ang isang bato sa pinto ng alaalang libingan. </div>
  <div id="chapter15_verse47">
    <b>
      <sup>47 </sup>
    </b>Ngunit si Maria Magdalena at si Maria na ina ni Joses ay patuloy na nakatingin kung saan siya inilagay.</div>
</div>