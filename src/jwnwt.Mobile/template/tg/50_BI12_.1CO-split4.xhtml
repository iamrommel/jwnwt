<div>
  <div id="chapter4_verse1">
    <span class="w_ch">
      <b>4 </b>
    </span>Tayahin nawa kami ng tao bilang mga nasasakupan ni Kristo at mga katiwala ng mga sagradong lihim ng Diyos. </div>
  <div id="chapter4_verse2">
    <b>
      <sup>2 </sup>
    </b>Bukod diyan, sa kalagayang ito, ang hinahanap sa mga katiwala ay ang masumpungang tapat ang isang tao. </div>
  <div id="chapter4_verse3">
    <b>
      <sup>3 </sup>
    </b>Napakaliit na bagay nga sa akin na ako ay susuriin ninyo o ng isang tribunal ng mga tao. Kahit ako ay hindi nagsusuri sa aking sarili. </div>
  <div id="chapter4_verse4">
    <b>
      <sup>4 </sup>
    </b>Sapagkat wala akong kamalayan sa anumang bagay na laban sa aking sarili. Bagaman sa pamamagitan nito ay hindi ako napatutunayang matuwid, ngunit siya na sumusuri sa akin ay si Jehova. </div>
  <div id="chapter4_verse5">
    <b>
      <sup>5 </sup>
    </b>Kaya huwag ninyong hatulan ang anumang bagay bago pa ang takdang panahon, hanggang sa dumating ang Panginoon, na kapuwa magdadala ng mga lihim na bagay ng kadiliman tungo sa liwanag at maghahayag ng mga layunin ng mga puso, at kung magkagayon <div id="page1721"></div>ay darating sa bawat isa ang kaniyang papuri mula sa Diyos.</div>
  <div id="chapter4_verse6">
    <b>
      <sup>6 </sup>
    </b>Ngayon, mga kapatid, ang mga bagay na ito ay iniangkop ko upang ikapit sa aking sarili at kay Apolos sa inyong ikabubuti, upang sa kalagayan namin ay matutuhan ninyo ang alituntunin: “Huwag higitan ang mga bagay na nakasulat,” upang ang bawat isa sa inyo ay huwag magmalaki sa pagkampi sa isa laban sa iba. </div>
  <div id="chapter4_verse7">
    <b>
      <sup>7 </sup>
    </b>Sapagkat sino ang nagpapangyaring mapaiba ka sa iba? Sa katunayan, ano ang mayroon ka na hindi mo tinanggap? Ngayon, kung talagang tinanggap mo iyon, bakit ka naghahambog na para bang hindi mo tinanggap?</div>
  <div id="chapter4_verse8">
    <b>
      <sup>8 </sup>
    </b>Busog na ba kayo? Mayaman na ba kayo? Nagsimula na ba kayong mamahala bilang mga hari nang wala kami? At nais ko nga sanang nakapagsimula na kayong mamahala bilang mga hari, upang kami rin ay mamahalang kasama ninyo bilang mga hari. </div>
  <div id="chapter4_verse9">
    <b>
      <sup>9 </sup>
    </b>Sapagkat sa wari ko ay kaming mga apostol ang huling inilagay ng Diyos sa tanghalan bilang mga taong itinalaga sa kamatayan, sapagkat kami ay naging pandulaang panoorin sa sanlibutan, at sa mga anghel, at sa mga tao. </div>
  <div id="chapter4_verse10">
    <b>
      <sup>10 </sup>
    </b>Kami ay mga mangmang dahil kay Kristo, ngunit kayo ay marurunong kay Kristo; kami ay mahihina, ngunit kayo ay malalakas; may mabuting pagkakilala sa inyo, ngunit kami ay may kawalang-dangal. </div>
  <div id="chapter4_verse11">
    <b>
      <sup>11 </sup>
    </b>Hanggang sa mismong oras na ito ay patuloy kaming nagugutom at nauuhaw rin at bahagya nang nadaramtan at napagsususuntok at walang tahanan </div>
  <div id="chapter4_verse12">
    <b>
      <sup>12 </sup>
    </b>at nagpapagal, na nagtatrabaho sa pamamagitan ng aming sariling mga kamay. Kapag nilalait, kami ay nagpapala; kapag pinag-uusig, kami ay nagtitiis; </div>
  <div id="chapter4_verse13">
    <b>
      <sup>13 </sup>
    </b>kapag sinisiraang-puri, kami ay namamanhik; naging gaya kami ng basura ng sanlibutan, ang sukal ng lahat ng bagay, hanggang ngayon.</div>
  <div id="chapter4_verse14">
    <b>
      <sup>14 </sup>
    </b>Isinusulat ko ang mga bagay na ito, hindi upang hiyain kayo, kundi upang paalalahanan kayo bilang minamahal kong mga anak. </div>
  <div id="chapter4_verse15">
    <b>
      <sup>15 </sup>
    </b>Sapagkat mayroon man kayong sampung libong tagapagturo kay Kristo, tiyak na wala kayong maraming ama; sapagkat kay Kristo Jesus ay ako ang naging inyong ama sa pamamagitan ng mabuting balita. </div>
  <div id="chapter4_verse16">
    <b>
      <sup>16 </sup>
    </b>Kaya nga namamanhik ako sa inyo, maging mga tagatulad kayo sa akin. </div>
  <div id="chapter4_verse17">
    <b>
      <sup>17 </sup>
    </b>Iyan ang dahilan kung bakit ko isinusugo sa inyo si Timoteo, yamang siya ang aking minamahal at tapat na anak sa Panginoon; at ipaaalaala niya sa inyo ang aking mga pamamaraan may kaugnayan kay Kristo Jesus, gaya ng itinuturo ko sa lahat ng dako sa bawat kongregasyon.</div>
  <div id="chapter4_verse18">
    <b>
      <sup>18 </sup>
    </b>Ang ilan ay nagmamalaki na para bang hindi na ako paririyan sa inyo. </div>
  <div id="chapter4_verse19">
    <b>
      <sup>19 </sup>
    </b>Ngunit paririyan ako sa inyo sa di-kalaunan, kung loloobin ni Jehova, at malalaman ko, hindi ang pananalita niyaong mga nagmamalaki, kundi ang kanilang kapangyarihan. </div>
  <div id="chapter4_verse20">
    <b>
      <sup>20 </sup>
    </b>Sapagkat ang kaharian ng Diyos ay hindi nakasalalay sa pananalita, kundi sa kapangyarihan. </div>
  <div id="chapter4_verse21">
    <b>
      <sup>21 </sup>
    </b>Ano ang nais ninyo? Paririyan ba ako sa inyo na may pamalo, o may pag-ibig at kahinahunan ng espiritu?</div>
</div>