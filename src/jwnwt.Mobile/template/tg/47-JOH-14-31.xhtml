<div><div id="chapter14_verse1"><span class="w_ch"><b>14 </b></span>“Huwag mabagabag ang inyong mga puso. Manampalataya kayo sa Diyos, manampalataya rin kayo sa akin. </div><div id="chapter14_verse2"><b><sup>2 </sup></b>Sa bahay ng aking Ama ay maraming tirahan. Kung hindi ay sinabi ko sana sa inyo, sapagkat paroroon ako upang maghanda ng dako para sa inyo. </div><div id="chapter14_verse3"><b><sup>3 </sup></b>Gayundin, kung ako ay pumaroon at makapaghanda ng dako para sa inyo, ako ay muling darating at tatanggapin ko kayo sa aking sarili, upang kung nasaan ako ay dumoon din kayo. </div><div id="chapter14_verse4"><b><sup>4 </sup></b>At kung saan ako paroroon ay alam ninyo ang daan.”</div><div id="chapter14_verse5"><b><sup>5 </sup></b>Sinabi ni Tomas sa kaniya: “Panginoon, hindi namin alam kung saan ka paroroon. Paano namin malalaman ang daan?”</div><div id="chapter14_verse6"><b><sup>6 </sup></b>Sinabi ni Jesus sa kaniya: “Ako ang daan at ang katotohanan at ang buhay. Walang sinumang makaparoroon sa Ama kundi sa pamamagitan ko. </div><div id="chapter14_verse7"><b><sup>7 </sup></b>Kung nakilala ninyo ako, nakilala rin sana ninyo ang aking Ama; mula sa sandaling ito ay kilala ninyo siya at nakita na ninyo siya.”</div><div id="chapter14_verse8"><b><sup>8 </sup></b>Sinabi ni Felipe sa kaniya: “Panginoon, ipakita mo sa amin ang Ama, at sapat na iyon para sa amin.”</div><div id="chapter14_verse9"><b><sup>9 </sup></b>Sinabi ni Jesus sa kaniya: “Ako ba ay nakasama ninyo nang napakahabang panahon, at gayunma’y hindi mo pa ako nakikilala, Felipe? Siya na nakakita sa akin ay nakakita rin sa Ama. Paano ngang sinasabi mo, ‘Ipakita mo sa amin ang Ama’? </div><div id="chapter14_verse10"><b><sup>10 </sup></b>Hindi ka ba naniniwala na ako ay kaisa ng Ama at ang Ama ay kaisa ko? Ang mga bagay na sinasabi ko sa inyo ay hindi ko sinasalita nang mula sa aking sarili; kundi ang Ama na nananatiling kaisa ko ang gumagawa ng kaniyang mga gawa. </div><div id="chapter14_verse11"><b><sup>11 </sup></b>Maniwala kayo sa akin na ako ay kaisa ng Ama at ang Ama ay kaisa ko; kung hindi man ay maniwala kayo dahil sa mga gawa mismo. </div><div id="chapter14_verse12"><b><sup>12 </sup></b>Katotohanang-katotohanang sinasabi ko sa inyo, Siya na nananampalataya sa akin, ang isa ring iyon ay gagawa ng mga gawa na aking ginagawa; at siya ay gagawa ng mga gawa na mas dakila kaysa sa mga ito, sapagkat ako ay paroroon sa Ama. </div><div id="chapter14_verse13"><b><sup>13 </sup></b>Gayundin, anuman ang inyong hingin sa pangalan ko, gagawin ko ito, upang ang Ama ay maluwalhati may kaugnayan sa Anak. </div><div id="chapter14_verse14"><b><sup>14 </sup></b>Kung hihingi kayo ng anumang bagay sa pangalan ko, gagawin ko iyon.</div><div id="chapter14_verse15"><b><sup>15 </sup></b>“Kung ako ay iniibig ninyo, tutuparin ninyo ang aking mga utos; </div><div id="chapter14_verse16"><b><sup>16 </sup></b>at ako ay hihiling sa Ama at bibigyan niya kayo ng ibang katulong upang makasama ninyo magpakailanman, </div><div id="chapter14_verse17"><b><sup>17 </sup></b>ang espiritu ng katotohanan, na hindi matatanggap ng sanlibutan, sapagkat iyon ay hindi nito nakikita ni nalalaman. Kilala ninyo iyon, sapagkat namamalagi iyon sa inyo at sumasainyo. </div><div id="chapter14_verse18"><b><sup>18 </sup></b>Hindi ko kayo iiwang nangungulila. Paririto ako sa inyo. </div><div id="chapter14_verse19"><b><sup>19 </sup></b>Sandali na lamang at hindi na ako makikita ng sanlibutan, ngunit makikita ninyo ako, sapagkat ako ay nabubuhay at kayo ay mabubuhay. </div><div id="chapter14_verse20"><b><sup>20 </sup></b>Sa araw na iyon ay malalaman ninyo na ako ay kaisa ng aking Ama at kayo ay kaisa ko at ako ay kaisa ninyo. </div><div id="chapter14_verse21"><b><sup>21 </sup></b>Siya na nagtataglay ng aking mga utos at tumutupad sa mga iyon, ang isang iyon ang siyang umiibig sa akin. Siya naman na umiibig sa akin ay iibigin ng aking Ama, at iibigin ko siya at malinaw na ipakikita sa kaniya ang aking sarili.”</div><div id="chapter14_verse22"><b><sup>22 </sup></b>Si Hudas, hindi ang Iscariote, ay nagsabi sa kaniya: “Panginoon, ano ang nangyari anupat binabalak mong ipakita sa amin nang malinaw ang iyong sarili at hindi sa sanlibutan?”</div><div id="chapter14_verse23"><b><sup>23 </sup></b>Bilang sagot ay sinabi ni Jesus sa kaniya: “Kung ang sinuman ay umiibig sa akin, tutuparin niya ang aking salita, at iibigin siya ng aking Ama, at paroroon kami sa kaniya at maninirahang kasama niya. </div><div id="chapter14_verse24"><b><sup>24 </sup></b>Siya na hindi umiibig sa akin ay hindi tumutupad sa aking mga salita; at ang salita na inyong naririnig ay hindi akin, kundi sa Ama na nagsugo sa akin.</div><div id="chapter14_verse25"><b><sup>25 </sup></b>“Samantalang nananatili pa akong kasama ninyo ay sinalita ko sa inyo ang mga bagay na ito. </div><div id="chapter14_verse26"><b><sup>26 </sup></b>Ngunit ang katulong, ang banal na espiritu, na ipadadala ng aking Ama sa pangalan ko, ang isang iyon ang magtuturo sa inyo ng lahat ng bagay at ibabalik sa inyong mga pag-iisip ang lahat ng bagay na sinabi ko sa inyo. </div><div id="chapter14_verse27"><b><sup>27 </sup></b>Iniiwan ko sa inyo ang kapayapaan, ibinibigay ko sa inyo ang aking kapayapaan. Hindi ko ito ibinibigay sa inyo kung paanong ibinibigay ito ng sanlibutan. Huwag mabagabag <div id="page1625"></div>ang inyong mga puso ni umurong man ito dahil sa takot. </div><div id="chapter14_verse28"><b><sup>28 </sup></b>Narinig ninyo na sinabi ko sa inyo, Aalis ako at paririto akong muli sa inyo. Kung iniibig ninyo ako, magsasaya kayo na ako ay paroroon sa Ama, sapagkat ang Ama ay mas dakila kaysa sa akin. </div><div id="chapter14_verse29"><b><sup>29 </sup></b>Kaya ngayon ay nasabi ko na sa inyo bago ito maganap, upang, kapag naganap iyon, kayo ay maniwala. </div><div id="chapter14_verse30"><b><sup>30 </sup></b>Hindi na ako magsasalita pa ng marami sa inyo, sapagkat ang tagapamahala ng sanlibutan ay dumarating. At wala siyang kapangyarihan sa akin, </div><div id="chapter14_verse31"><b><sup>31 </sup></b>ngunit, upang malaman ng sanlibutan na iniibig ko ang Ama, kung ano ang utos na ibinigay sa akin ng Ama, gayon ang aking ginagawa. Tumindig kayo, umalis na tayo rito.</div></div>