<div>
  <div id="chapter37_verse1">
    <span class="w_ch">
      <b>37 </b>
    </span>At nangyari nga, nang marinig iyon ni Haring Hezekias, kaagad niyang hinapak ang kaniyang mga kasuutan at nagdamit ng telang-sako at pumasok sa bahay ni Jehova. </div>
  <div id="chapter37_verse2">
    <b>
      <sup>2 </sup>
    </b>Bukod diyan, si Eliakim, na namamahala sa sambahayan, at si Sebna na kalihim at ang matatandang lalaki sa mga saserdote ay kaniyang isinugo na nadaramtan ng telang-sako kay Isaias na anak ni Amoz na propeta. </div>
  <div id="chapter37_verse3">
    <b>
      <sup>3 </sup>
    </b>At sinabi nila sa kaniya: “Ito ang sinabi ni Hezekias, ‘Ang araw na ito ay isang araw ng kabagabagan at ng pagsaway at ng walang-pakundangang panlilibak, sapagkat ang mga anak ay nakarating na hanggang sa bukana ng bahay-bata, at walang lakas na magsilang. </div>
  <div id="chapter37_verse4">
    <b>
      <sup>4 </sup>
    </b>Marahil ay maririnig ni Jehova na iyong Diyos ang mga salita ni Rabsases, na isinugo ng hari ng Asirya na kaniyang panginoon upang tuyain ang Diyos na buháy, at kaniya ngang pagsusulitin siya dahil sa mga salita na narinig ni Jehova na iyong Diyos. At magpailanlang ka ng panalangin alang-alang sa mga nalabi na masusumpungan.’ ”</div>
  <div id="chapter37_verse5">
    <b>
      <sup>5 </sup>
    </b>Kaya ang mga lingkod ni Haring Hezekias ay pumaroon kay Isaias. </div>
  <div id="chapter37_verse6">
    <b>
      <sup>6 </sup>
    </b>At sinabi ni Isaias sa kanila: “Ito ang dapat ninyong sabihin sa inyong panginoon, ‘Ito ang sinabi ni Jehova: “Huwag kang matakot dahil sa mga salita na narinig mong sinalita nang may pang-aabuso ng mga tagapaglingkod ng hari ng Asirya tungkol sa akin. </div>
  <div id="chapter37_verse7">
    <b>
      <sup>7 </sup>
    </b>Narito, maglalagay ako sa kaniya ng isang espiritu, at siya ay makaririnig ng isang ulat at babalik sa kaniyang sariling lupain; at ipabubuwal ko nga siya sa pamamagitan ng tabak sa kaniyang sariling lupain.” ’ ”</div>
  <div id="chapter37_verse8">
    <b>
      <sup>8 </sup>
    </b>Pagkatapos ay bumalik si Rabsases at nasumpungan ang hari ng Asirya na nakikipagbaka laban sa Libna, sapagkat narinig niya na nilisan na nito ang Lakis. </div>
  <div id="chapter37_verse9">
    <b>
      <sup>9 </sup>
    </b>At narinig niyang sinabi may kinalaman kay Tirhaka na hari ng Etiopia: “Lumabas siya upang makipagbaka laban sa iyo.” Nang marinig niya, kaagad siyang nagsugo ng mga mensahero kay Hezekias, na nagsasabi: </div>
  <div id="chapter37_verse10">
    <b>
      <sup>10 </sup>
    </b>“Ito ang dapat ninyong sabihin kay Hezekias na hari ng Juda, ‘Huwag kang magpalinlang sa iyong Diyos na pinagtitiwalaan mo, na nagsasabi: “Ang Jerusalem ay hindi ibibigay sa kamay ng hari ng Asirya.” </div>
  <div id="chapter37_verse11">
    <b>
      <sup>11 </sup>
    </b>Narito! Narinig mo mismo kung ano ang ginawa ng mga hari ng Asirya sa lahat ng mga lupain nang italaga sila sa pagkapuksa, at ikaw ba ay maliligtas? </div>
  <div id="chapter37_verse12">
    <b>
      <sup>12 </sup>
    </b>Nailigtas ba sila ng mga diyos ng mga bansa na winasak ng aking mga ninuno, maging ang Gozan at ang Haran at ang Rezep at ang <div id="page1113"></div>mga anak ng Eden na nasa Tel-asar? </div>
  <div id="chapter37_verse13">
    <b>
      <sup>13 </sup>
    </b>Nasaan ang hari ng Hamat at ang hari ng Arpad at ang hari ng lunsod ng Separvaim—ng Hena at ng Iva?’ ”</div>
  <div id="chapter37_verse14">
    <b>
      <sup>14 </sup>
    </b>Sa gayon ay kinuha ni Hezekias ang mga liham mula sa kamay ng mga mensahero at binasa ang mga iyon, pagkatapos ay umahon si Hezekias sa bahay ni Jehova at inilatag iyon sa harap ni Jehova. </div>
  <div id="chapter37_verse15">
    <b>
      <sup>15 </sup>
    </b>At si Hezekias ay nagsimulang manalangin kay Jehova, na sinasabi: </div>
  <div id="chapter37_verse16">
    <b>
      <sup>16 </sup>
    </b>“O Jehova ng mga hukbo, na Diyos ng Israel, na nakaupo sa mga kerubin, ikaw lamang ang tunay na Diyos ng lahat ng kaharian sa lupa. Ikaw ang gumawa ng langit at ng lupa. </div>
  <div id="chapter37_verse17">
    <b>
      <sup>17 </sup>
    </b>Ikiling mo ang iyong pandinig, O Jehova, at pakinggan mo. Idilat mo ang iyong mga mata, O Jehova, at tingnan mo, at pakinggan mo ang lahat ng mga salita ni Senakerib na ipinasabi niya upang tuyain ang Diyos na buháy. </div>
  <div id="chapter37_verse18">
    <b>
      <sup>18 </sup>
    </b>Katotohanan nga, O Jehova, na winasak ng mga hari ng Asirya ang lahat ng mga lupain, at ang kanilang sariling lupain. </div>
  <div id="chapter37_verse19">
    <b>
      <sup>19 </sup>
    </b>At ang kanilang mga diyos ay inihagis sa apoy, sapagkat ang mga iyon ay hindi mga diyos, kundi gawa ng mga kamay ng tao, kahoy at bato, anupat sinira nila ang mga iyon. </div>
  <div id="chapter37_verse20">
    <b>
      <sup>20 </sup>
    </b>At ngayon, O Jehova na aming Diyos, iligtas mo kami mula sa kaniyang kamay, upang malaman ng lahat ng kaharian sa lupa na ikaw, O Jehova, ang tangi[ng Diyos].”</div>
  <div id="chapter37_verse21">
    <b>
      <sup>21 </sup>
    </b>At si Isaias na anak ni Amoz ay nagsugo kay Hezekias, na sinasabi: “Ito ang sinabi ni Jehova na Diyos ng Israel, ‘Sa dahilang nanalangin ka sa akin may kinalaman kay Senakerib na hari ng Asirya, </div>
  <div id="chapter37_verse22">
    <b>
      <sup>22 </sup>
    </b>ito ang salita na sinalita ni Jehova laban sa kaniya:</div>
  <div id="chapter37_verse30">
    <b>
      <sup>30 </sup>
    </b>“ ‘At ito ang magiging tanda para sa iyo: Kakainin sa taóng ito ang sumibol mula sa mga natapong butil, at sa ikalawang taon ay ang butil na tumutubo sa ganang sarili; ngunit sa ikatlong taon ay maghasik kayo ng binhi at gumapas, at magtanim kayo ng mga ubasan at kainin ninyo ang bunga ng mga iyon. </div>
  <div id="chapter37_verse31">
    <b>
      <sup>31 </sup>
    </b>At yaong mga makatatakas na mula sa sambahayan ni Juda, yaong mga nalalabi, ay tiyak na mag-uugat nang pababa at magluluwal ng bunga nang paitaas. </div>
  <div id="chapter37_verse32">
    <b>
      <sup>32 </sup>
    </b>Sapagkat mula sa Jerusalem ay may nalabing yayaon at yaong mga makatatakas mula sa Bundok Sion. Ang mismong sigasig ni Jehova ng mga hukbo ang gagawa nito.</div>
  <div id="chapter37_verse33">
    <b>
      <sup>33 </sup>
    </b>“ ‘Kaya ito ang sinabi ni Jehova may kinalaman sa hari ng Asirya: “Hindi siya papasok sa lunsod na ito, ni magpapahilagpos man siya roon ng palaso, ni haharapin man iyon nang may kalasag, ni magtitindig man ng muralyang pangubkob laban doon.” ’</div>
  <div id="chapter37_verse34">
    <b>
      <sup>34 </sup>
    </b>“ ‘Sa daan na kaniyang pinanggalingan ay babalik siya, at sa lunsod na ito ay hindi siya papasok,’ ang sabi ni Jehova. </div>
  <div id="chapter37_verse35">
    <b>
      <sup>35 </sup>
    </b>‘At tiyak na ipagtatanggol ko ang lunsod na ito upang iligtas ito alang-alang sa akin at alang-alang kay David na aking lingkod.’ ”</div>
  <div id="chapter37_verse36">
    <b>
      <sup>36 </sup>
    </b>At ang anghel ni Jehova ay humayo at sinaktan ang isang daan at walumpu’t limang libo sa kampo ng mga Asiryano. Nang ang mga tao ay maagang bumangon sa kinaumagahan, aba, narito, ang lahat ng mga ito ay patay na mga bangkay. </div>
  <div id="chapter37_verse37">
    <b>
      <sup>37 </sup>
    </b>Dahil dito si Senakerib na hari ng Asirya ay lumisan at yumaon at bumalik at nanahanan sa Nineve. </div>
  <div id="chapter37_verse38">
    <b>
      <sup>38 </sup>
    </b>At nangyari nga na habang yumuyukod siya sa bahay ni Nisroc na kaniyang diyos, siya ay pinatay nina Adramelec at Sarezer, na kaniyang sariling mga anak, sa pamamagitan ng tabak, at sila ay tumakas patungo sa lupain ng Ararat. At si Esar-hadon na kaniyang anak ay nagsimulang maghari bilang kahalili niya.</div>
</div>