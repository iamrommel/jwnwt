<div>
  <div id="chapter4_verse1">
    <span class="w_ch">
      <b>4 </b>
    </span>May-kataimtiman kitang inuutusan sa harap ng Diyos at ni Kristo Jesus, na itinalagang humatol sa mga buháy at sa mga patay, at sa pamamagitan ng kaniyang pagkakahayag at ng kaniyang kaharian, </div>
  <div id="chapter4_verse2">
    <b>
      <sup>2 </sup>
    </b>ipangaral mo ang salita, maging apurahan ka rito sa kaayaayang kapanahunan, sa maligalig na kapanahunan, sumaway ka, sumawata ka, magpayo ka, na lubusang taglay ang mahabang pagtitiis at sining ng pagtuturo. </div>
  <div id="chapter4_verse3">
    <b>
      <sup>3 </sup>
    </b>Sapagkat darating ang isang yugto ng panahon kapag hindi nila titiisin ang nakapagpapalusog na turo, kundi, ayon sa kanilang sariling mga pagnanasa, sila ay magtitipon ng mga guro para sa kanilang <div id="page1802"></div>sarili upang kumiliti sa kanilang mga tainga; </div>
  <div id="chapter4_verse4">
    <b>
      <sup>4 </sup>
    </b>at itatalikod nila ang kanilang mga tainga mula sa katotohanan, samantalang bumabaling sila sa mga kuwentong di-totoo. </div>
  <div id="chapter4_verse5">
    <b>
      <sup>5 </sup>
    </b>Ikaw naman, panatilihin mo ang iyong katinuan sa lahat ng mga bagay, magtiis ka ng kasamaan, gawin mo ang gawain ng isang ebanghelisador, lubusan mong ganapin ang iyong ministeryo.</div>
  <div id="chapter4_verse6">
    <b>
      <sup>6 </sup>
    </b>Sapagkat ako ay ibinubuhos na tulad ng isang handog na inumin, at ang takdang panahon ng pagpapalaya sa akin ay napipinto na. </div>
  <div id="chapter4_verse7">
    <b>
      <sup>7 </sup>
    </b>Naipaglaban ko na ang mainam na pakikipaglaban, natakbo ko na ang takbuhin hanggang sa katapusan, natupad ko na ang pananampalataya. </div>
  <div id="chapter4_verse8">
    <b>
      <sup>8 </sup>
    </b>Mula ngayon ay nakalaan para sa akin ang korona ng katuwiran, na ibibigay sa akin ng Panginoon, ang matuwid na hukom, bilang gantimpala sa araw na iyon, gayunma’y hindi lamang sa akin, kundi gayundin sa lahat niyaong mga umibig sa kaniyang pagkakahayag.</div>
  <div id="chapter4_verse9">
    <b>
      <sup>9 </sup>
    </b>Gawin mo ang iyong buong makakaya na pumarito sa akin sa di-kalaunan. </div>
  <div id="chapter4_verse10">
    <b>
      <sup>10 </sup>
    </b>Sapagkat pinabayaan ako ni Demas sa dahilang inibig niya ang kasalukuyang sistema ng mga bagay, at pumunta siya sa Tesalonica; si Cresente ay sa Galacia, si Tito ay sa Dalmacia. </div>
  <div id="chapter4_verse11">
    <b>
      <sup>11 </sup>
    </b>Si Lucas lamang ang kasama ko. Kunin mo si Marcos at isama mo siya, sapagkat kapaki-pakinabang siya sa akin sa paglilingkod. </div>
  <div id="chapter4_verse12">
    <b>
      <sup>12 </sup>
    </b>Ngunit isinugo ko na si Tiquico sa Efeso. </div>
  <div id="chapter4_verse13">
    <b>
      <sup>13 </sup>
    </b>Pagparito mo, dalhin mo ang balabal na iniwan ko sa Troas kay Carpo, at ang mga balumbon, lalo na ang mga pergamino.</div>
  <div id="chapter4_verse14">
    <b>
      <sup>14 </sup>
    </b>Si Alejandro na panday-tanso ay gumawa sa akin ng maraming pinsala—gagantihan siya ni Jehova ayon sa kaniyang mga gawa— </div>
  <div id="chapter4_verse15">
    <b>
      <sup>15 </sup>
    </b>at maging mapagbantay ka rin sa kaniya, sapagkat sinalansang niya nang labis-labis ang aming mga salita.</div>
  <div id="chapter4_verse16">
    <b>
      <sup>16 </sup>
    </b>Sa una kong pagtatanggol ay walang sinumang pumanig sa akin, kundi pinabayaan nilang lahat ako—huwag nawa itong singilin sa kanila— </div>
  <div id="chapter4_verse17">
    <b>
      <sup>17 </sup>
    </b>ngunit ang Panginoon ay tumayong malapit sa akin at nagbigay ng kapangyarihan sa akin, upang sa pamamagitan ko ay magampanan nang lubusan ang pangangaral at marinig ito ng lahat ng mga bansa; at ako ay iniligtas mula sa bibig ng leon. </div>
  <div id="chapter4_verse18">
    <b>
      <sup>18 </sup>
    </b>Ililigtas ako ng Panginoon mula sa bawat balakyot na gawa at ililigtas ako para sa kaniyang makalangit na kaharian. Sumakaniya nawa ang kaluwalhatian magpakailan-kailanman. Amen.</div>
  <div id="chapter4_verse19">
    <b>
      <sup>19 </sup>
    </b>Ipaabot mo ang aking mga pagbati kina Prisca at Aquila at sa sambahayan ni Onesiforo.</div>
  <div id="chapter4_verse20">
    <b>
      <sup>20 </sup>
    </b>Si Erasto ay nanatili sa Corinto, ngunit iniwan ko si Trofimo na may-sakit sa Mileto. </div>
  <div id="chapter4_verse21">
    <b>
      <sup>21 </sup>
    </b>Gawin mo ang iyong buong makakaya na makarating bago ang taglamig.</div>
  <div id="chapter4_verse22">
    <b>
      <sup>22 </sup>
    </b>Ang Panginoon ay sumaespiritu nawa na iyong ipinakikita. Ang kaniyang di-sana-nararapat na kabaitan ay sumainyo nawa.</div>
</div>