<div>
  <div id="chapter8_verse1">
    <span class="w_ch">
      <b>8 </b>
    </span>Ngayon may kinalaman sa mga pagkaing inihandog sa mga idolo: alam natin na tayong lahat ay may kaalaman. Ang kaalaman ay nakapagpapalalo, ngunit ang pag-ibig ay nagpapatibay. </div>
  <div id="chapter8_verse2">
    <b>
      <sup>2 </sup>
    </b>Kung iniisip ng sinuman na nagtamo na siya ng kaalaman tungkol sa isang bagay, hindi pa niya nalalaman iyon gaya ng nararapat niyang malaman. </div>
  <div id="chapter8_verse3">
    <b>
      <sup>3 </sup>
    </b>Ngunit kung iniibig ng sinuman ang Diyos, ang isang ito ay kilala niya.</div>
  <div id="chapter8_verse4">
    <b>
      <sup>4 </sup>
    </b>Ngayon may kinalaman sa pagkain ng mga pagkaing inihandog sa mga idolo, alam natin na ang isang idolo ay walang anuman sa sanlibutan, at na walang Diyos maliban sa isa. </div>
  <div id="chapter8_verse5">
    <b>
      <sup>5 </sup>
    </b>Sapagkat bagaman may mga tinatawag na “mga diyos,” maging sa langit man o sa lupa, kung paanong maraming “mga diyos” at maraming “mga panginoon,” </div>
  <div id="chapter8_verse6">
    <b>
      <sup>6 </sup>
    </b>sa atin nga ay may iisang Diyos ang Ama, na pinagmulan ng lahat ng bagay, at tayo ay para sa kaniya; at may iisang Panginoon, si Jesu-Kristo, na ang lahat ng bagay ay sa pamamagitan niya, at tayo ay sa pamamagitan niya.</div>
  <div id="chapter8_verse7">
    <b>
      <sup>7 </sup>
    </b>Gayunpaman, hindi taglay ng lahat ng tao ang kaalamang ito; kundi ang ilan, palibhasa’y namihasa sa idolo hanggang ngayon, ay kumakain ng pagkain na parang inihain ito sa idolo, at ang kanilang budhi, palibhasa’y mahina, ay nadudungisan. </div>
  <div id="chapter8_verse8">
    <b>
      <sup>8 </sup>
    </b>Ngunit ang pagkain ay hindi magtataguyod sa atin sa Diyos; kung hindi tayo kumakain, hindi tayo nagkukulang, at, kung kumakain tayo, wala tayong kapurihan sa ganang atin. </div>
  <div id="chapter8_verse9">
    <b>
      <sup>9 </sup>
    </b>Ngunit lagi kayong mag-ingat na sa paanuman ang awtoridad ninyong ito ay hindi maging katitisuran doon sa mahihina. </div>
  <div id="chapter8_verse10">
    <b>
      <sup>10 </sup>
    </b>Sapagkat kung may sinumang makakita sa iyo, ang isa na may kaalaman, na nakahilig sa kainan sa isang templo ng idolo, hindi ba ang budhi ng isang iyon na mahina ay mapatitibay hanggang sa punto na kakain siya ng mga pagkaing inihandog sa mga idolo? </div>
  <div id="chapter8_verse11">
    <b>
      <sup>11 </sup>
    </b>Ang totoo, sa pamamagitan ng iyong kaalaman, ang taong mahina ay napapahamak, ang iyong kapatid na alang-alang sa kaniya ay namatay si Kristo. </div>
  <div id="chapter8_verse12">
    <b>
      <sup>12 </sup>
    </b>Ngunit kapag nagkakasala kayo nang gayon laban sa inyong mga kapatid at sinusugatan ang kanilang budhi na mahina, nagkakasala kayo laban kay Kristo. </div>
  <div id="chapter8_verse13">
    <b>
      <sup>13 </sup>
    </b>Kaya nga, kung ang pagkain ay nagpapatisod sa aking kapatid, hindi na ako muling kakain ng karne, upang hindi ko matisod ang aking kapatid.</div>
</div>