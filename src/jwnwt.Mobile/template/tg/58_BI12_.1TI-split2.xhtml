<div>
  <div id="chapter2_verse1">
    <span class="w_ch">
      <b>2 </b>
    </span>Kaya nga nagpapayo ako, una sa lahat, na ang mga pagsusumamo, mga panalangin, mga pamamagitan, mga paghahandog ng pasasalamat, ay gawin may kinalaman sa lahat ng uri ng mga tao, </div>
  <div id="chapter2_verse2">
    <b>
      <sup>2 </sup>
    </b>may kinalaman sa mga hari at sa lahat niyaong mga nasa mataas na katayuan; upang makapagpatuloy tayong mamuhay ng isang payapa at tahimik na buhay na may lubos na makadiyos na debosyon at pagkaseryoso. </div>
  <div id="chapter2_verse3">
    <b>
      <sup>3 </sup>
    </b>Ito ay mainam at kaayaaya sa paningin ng ating Tagapagligtas, ang Diyos, </div>
  <div id="chapter2_verse4">
    <b>
      <sup>4 </sup>
    </b>na ang kalooban ay na ang lahat ng uri ng mga tao ay maligtas at sumapit sa tumpak na kaalaman sa katotohanan. </div>
  <div id="chapter2_verse5">
    <b>
      <sup>5 </sup>
    </b>Sapagkat may isang Diyos, at isang tagapamagitan sa Diyos at sa mga tao, isang tao, si Kristo Jesus, </div>
  <div id="chapter2_verse6">
    <b>
      <sup>6 </sup>
    </b>na nagbigay ng kaniyang sarili bilang katumbas na pantubos para sa lahat—ito ang siyang patototohanan sa mismong mga panahon nito. </div>
  <div id="chapter2_verse7">
    <b>
      <sup>7 </sup>
    </b>Dahil nga sa layunin ng patotoong ito ay inatasan ako bilang mangangaral at apostol—nagsasabi ako ng katotohanan, hindi ako nagsisinungaling—guro ng mga bansa may kinalaman sa pananampalataya at katotohanan.</div>
  <div id="chapter2_verse8">
    <b>
      <sup>8 </sup>
    </b>Kaya nga nais ko na sa bawat dako ay magpatuloy sa pananalangin ang mga lalaki, na itinataas ang matatapat na kamay, hiwalay sa poot at mga debate. </div>
  <div id="chapter2_verse9">
    <b>
      <sup>9 </sup>
    </b>Gayundin naman nais kong gayakan ng mga babae ang kanilang sarili ng maayos na pananamit, na may kahinhinan at katinuan ng pag-iisip, hindi ng mga istilo ng pagtitirintas ng buhok at ginto o mga perlas o napakamamahaling kagayakan, </div>
  <div id="chapter2_verse10">
    <b>
      <sup>10 </sup>
    </b>kundi sa paraan na angkop sa mga babae na nag-aangking nagpipitagan sa Diyos, samakatuwid nga, sa pamamagitan ng mabubuting gawa.</div>
  <div id="chapter2_verse11">
    <b>
      <sup>11 </sup>
    </b>Ang babae ay matuto nang tahimik taglay ang lubos na pagpapasakop. </div>
  <div id="chapter2_verse12">
    <b>
      <sup>12 </sup>
    </b>Hindi ko pinahihintulutan ang babae na magturo, o magkaroon ng awtoridad sa lalaki, kundi tumahimik. </div>
  <div id="chapter2_verse13">
    <b>
      <sup>13 </sup>
    </b>Sapagkat si Adan ang unang inanyuan, pagkatapos ay si Eva. </div>
  <div id="chapter2_verse14">
    <b>
      <sup>14 </sup>
    </b>Gayundin, si Adan ay hindi nalinlang, kundi ang babae ang lubusang nalinlang at nahulog sa pagsalansang. </div>
  <div id="chapter2_verse15">
    <b>
      <sup>15 </sup>
    </b>Gayunman, maiingatan siyang ligtas sa pamamagitan ng pag-aanak, kung mananatili sila sa pananampalataya at pag-ibig at pagpapabanal kasama ng katinuan ng pag-iisip.</div>
</div>