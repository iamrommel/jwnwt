<div><div id="chapter6_verse1"><span class="w_ch"><b>6 </b></span>Dinggin ninyo, pakisuyo, kung ano ang sinasabi ni Jehova. Bumangon ka, magharap ka sa mga bundok ng isang <div id="page1414"></div>usapin sa batas, at dinggin nawa ng mga burol ang iyong tinig. </div><div id="chapter6_verse2"><b><sup>2 </sup></b>Dinggin ninyo, O kayong mga bundok, ang usapin ni Jehova sa batas, kayo ring mga bagay na matibay, kayong mga pundasyon ng lupa; sapagkat si Jehova ay may usapin sa batas laban sa kaniyang bayan, at sa Israel siya makikipagtalo:</div><div id="chapter6_verse3"><b><sup>3 </sup></b>“O bayan ko, ano ba ang ginawa ko sa iyo? At sa anong paraan kita pinagod? Magpatotoo ka laban sa akin. </div><div id="chapter6_verse4"><b><sup>4 </sup></b>Sapagkat iniahon kita mula sa lupain ng Ehipto, at mula sa bahay ng mga alipin ay tinubos kita; at isinugo ko sa unahan mo si Moises, si Aaron at si Miriam. </div><div id="chapter6_verse5"><b><sup>5 </sup></b>O bayan ko, alalahanin mo, pakisuyo, kung ano ang ipinayo ni Balak na hari ng Moab, at kung ano ang isinagot sa kaniya ni Balaam na anak ni Beor. Mula iyon sa Sitim, hanggang sa Gilgal, sa layon na malaman ang matuwid na mga gawa ni Jehova.”</div><div id="chapter6_verse6"><b><sup>6 </sup></b>Ano ang ihaharap ko kay Jehova? Ano ang dadalhin ko sa aking pagyukod sa harap ng Diyos na nasa kaitaasan? Ako ba ay maghaharap sa kaniya ng mga buong handog na sinusunog, ng mga guya na isang taóng gulang? </div><div id="chapter6_verse7"><b><sup>7 </sup></b>Malulugod ba si Jehova sa libu-libong barakong tupa, sa sampu-sampung libong ilog ng langis? Ibibigay ko ba ang panganay kong anak na lalaki dahil sa aking pagsalansang, ang bunga ng aking tiyan dahil sa kasalanan ng aking kaluluwa? </div><div id="chapter6_verse8"><b><sup>8 </sup></b>Sinabi niya sa iyo, O makalupang tao, kung ano ang mabuti. At ano ang hinihingi sa iyo ni Jehova kundi ang magsagawa ng katarungan at ibigin ang kabaitan at maging mahinhin sa paglakad na kasama ng iyong Diyos?</div><div id="chapter6_verse9"><b><sup>9 </sup></b>Sa lunsod ay tumatawag ang mismong tinig ni Jehova, at ang taong may praktikal na karunungan ay matatakot sa iyong pangalan. Dinggin ninyo ang tungkod at kung sino ang nagtakda nito. </div><div id="chapter6_verse10"><b><sup>10 </sup></b>Naroon pa ba sa bahay ng balakyot ang mga kayamanan ng kabalakyutan, at ang kulang na takal ng epa na tinutuligsa? </div><div id="chapter6_verse11"><b><sup>11 </sup></b>Maaari ba akong maging malinis sa moral taglay ang balakyot na timbangan at taglay ang supot ng mga batong panimbang na may daya? </div><div id="chapter6_verse12"><b><sup>12 </sup></b>Sapagkat ang kaniyang mga taong mayaman ay punô ng karahasan, at ang mga tumatahan sa kaniya ay nagsasalita ng kabulaanan, at ang kanilang dila ay mapandaya sa kanilang bibig.</div><div id="chapter6_verse13"><b><sup>13 </sup></b>“At sa ganang akin ay pagkakasakitin din kita sa pamamagitan ng pananakit sa iyo; gagawin kang kaaba-aba, dahil sa iyong mga kasalanan. </div><div id="chapter6_verse14"><b><sup>14 </sup></b>Ikaw, sa ganang iyo, ay kakain at hindi mabubusog, at ang iyong pagkagutom ay mapapasagitna mo. At aalisin mo ang mga bagay-bagay, ngunit hindi mo madadalang ligtas ang mga iyon; at anumang madala mong ligtas ay ibibigay ko sa tabak. </div><div id="chapter6_verse15"><b><sup>15 </sup></b>Ikaw, sa ganang iyo, ay maghahasik ng binhi, ngunit hindi ka gagapas. Ikaw, sa ganang iyo, ay magpipisa ng mga olibo, ngunit hindi ka magpapahid ng langis sa iyong sarili; gayundin ng matamis na alak, ngunit hindi ka iinom ng alak. </div><div id="chapter6_verse16"><b><sup>16 </sup></b>At ang mga batas ni Omri at ang lahat ng gawa ng sambahayan ni Ahab ay iniingatan, at lumalakad kayo sa kanilang mga payo; upang gawin kitang bagay na panggigilalasan at ang mga tumatahan naman sa kaniya ay bagay <div id="page1415"></div>na sisipulan; at ang pandurusta ng mga bayan ay inyong papasanin.”</div></div>