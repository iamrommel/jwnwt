<div><div id="chapter27_verse1"><span class="w_ch"><b>27 </b></span>Gayunman, sinabi ni David sa kaniyang puso: “Isang araw ay malilipol nga ako sa kamay ni Saul. Wala nang mas mabuti para sa akin kundi ang tumakas nga ako patungo sa lupain ng mga Filisteo; at si Saul ay mawawalan na ng pag-asa dahil sa akin sa paghahanap sa akin sa buong teritoryo ng Israel, at makatatakas nga ako mula sa kaniyang kamay.” </div><div id="chapter27_verse2"><b><sup>2 </sup></b>Sa gayon ay tumindig si David at siya at ang anim na raang lalaki na kasama niya ay tumawid patungo kay Akis na anak ni Maoc, na hari ng Gat. </div><div id="chapter27_verse3"><b><sup>3 </sup></b>At si David ay patuloy na nanahanang kasama ni Akis sa Gat, siya at ang kaniyang mga tauhan, bawat isa kasama ang kaniyang sambahayan, si David at ang kaniyang dalawang asawa, si Ahinoam na babaing Jezreelita at si Abigail, na asawa ni Nabal, ang babaing Carmelita. </div><div id="chapter27_verse4"><b><sup>4 </sup></b>Sa kalaunan ay iniulat kay Saul na si David ay tumakas patungong Gat, kung kaya hindi na niya siya hinanap pang muli.</div><div id="chapter27_verse5"><b><sup>5 </sup></b>Nang magkagayon ay sinabi ni David kay Akis: “Kung ako ngayon ay nakasumpong ng lingap sa iyong paningin, bigyan nila ako ng isang dako sa isa sa mga lunsod ng karatig na lupain, upang makatahan ako roon; <div id="page483"></div>sapagkat bakit mananahanang kasama mo sa maharlikang lunsod ang iyong lingkod?” </div><div id="chapter27_verse6"><b><sup>6 </sup></b>Sa gayon ay ibinigay ni Akis sa kaniya ang Ziklag nang araw na iyon. Iyan ang dahilan kung bakit ang Ziklag ay naging pag-aari ng mga hari ng Juda hanggang sa araw na ito.</div><div id="chapter27_verse7"><b><sup>7 </sup></b>At ang bilang ng mga araw na itinahan ni David sa karatig na lupain ng mga Filisteo ay isang taon at apat na buwan. </div><div id="chapter27_verse8"><b><sup>8 </sup></b>At si David ay umahong kasama ang kaniyang mga tauhan upang lusubin nila ang mga Gesurita at ang mga Girzita at ang mga Amalekita; sapagkat nananahanan sila sa lupain na umaabot mula sa Telam hanggang sa Sur at hanggang sa lupain ng Ehipto. </div><div id="chapter27_verse9"><b><sup>9 </sup></b>At sinaktan ni David ang lupain, ngunit wala siyang pinanatiling buháy lalaki man o babae; at kinuha niya ang mga kawan at mga bakahan at mga asno at mga kamelyo at mga kasuutan, pagkatapos ay bumalik siya at pumaroon kay Akis. </div><div id="chapter27_verse10"><b><sup>10 </sup></b>Nang magkagayon ay sinabi ni Akis: “Saan kayo lumusob ngayon?” At sinabi ni David: “Sa timog ng Juda at sa timog ng mga Jerameelita at sa timog ng mga Kenita.” </div><div id="chapter27_verse11"><b><sup>11 </sup></b>Kung tungkol sa lalaki at babae, walang sinumang pinanatiling buháy si David upang dalhin sila sa Gat, na sinasabi: “Upang hindi nila tayo maisumbong, na sasabihin, ‘Ganito ang ginawa ni David.’ ” (At ganito ang naging pamamaraan niya sa lahat ng mga araw na itinahan niya sa karatig na lupain ng mga Filisteo.) </div><div id="chapter27_verse12"><b><sup>12 </sup></b>Kaya pinaniwalaan ni Akis si David, na sinasabi sa kaniyang sarili: “Siya ay walang pagsalang naging isang alingasaw sa kaniyang bayang Israel; at siya ay magiging aking lingkod hanggang sa panahong walang takda.”</div></div>