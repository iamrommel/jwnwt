<div><div id="chapter12_verse1"><span class="w_ch"><b>12 </b></span>Kung gayon nga, yamang napalilibutan tayo ng ganito kalaking ulap ng mga saksi, alisin din natin ang bawat pabigat at ang kasalanan na madaling nakasasalabid sa atin, at takbuhin natin nang may pagbabata ang takbuhan na inilagay sa harap natin, </div><div id="chapter12_verse2"><b><sup>2 </sup></b>habang nakatingin tayong mabuti sa Punong Ahente at Tagapagpasakdal ng ating pananampalataya, si Jesus. Dahil sa kagalakang inilagay sa harap niya ay nagbata siya ng pahirapang tulos, na hinahamak ang kahihiyan, at umupo sa kanan ng trono ng Diyos. </div><div id="chapter12_verse3"><b><sup>3 </sup></b>Maingat nga ninyong pag-isipan ang isa na nagbata ng gayong pasalungat na pananalita ng mga makasalanan laban sa kanilang sariling mga kapakanan, upang hindi kayo manghimagod at manghina sa inyong mga kaluluwa.</div><div id="chapter12_verse4"><b><sup>4 </sup></b>Sa inyong pakikipagpunyagi laban sa kasalanang iyon ay hindi pa kayo kailanman nakipaglaban hanggang sa dugo, </div><div id="chapter12_verse5"><b><sup>5 </sup></b>ngunit lubusan ninyong nilimot ang payo na nananawagan sa inyo bilang mga anak: “Anak ko, huwag mong maliitin ang disiplina mula kay Jehova, ni manghina ka man kapag itinutuwid ka niya; </div><div id="chapter12_verse6"><b><sup>6 </sup></b>sapagkat ang iniibig ni Jehova ay dinidisiplina niya; sa katunayan, hinahagupit niya ang bawat isa na kaniyang tinatanggap bilang anak.”</div><div id="chapter12_verse7"><b><sup>7 </sup></b>Kayo ay nagbabata dahil sa disiplina. Ang Diyos ay nakikitungo sa inyo gaya ng sa mga anak. Sapagkat anong anak siya na hindi dinidisiplina ng ama? </div><div id="chapter12_verse8"><b><sup>8 </sup></b>Ngunit kung kayo ay wala nitong disiplina na dito ay naging kabahagi ang lahat, kayo ay talaga ngang mga anak sa ligaw, at hindi tunay na mga anak. </div><div id="chapter12_verse9"><b><sup>9 </sup></b>Karagdagan pa, nagkaroon tayo ng mga ama ng ating laman upang dumisiplina sa atin, at pinag-ukulan natin sila ng paggalang. Hindi ba tayo lalo pang magpapasakop sa Ama ng ating espirituwal na buhay at mabubuhay? </div><div id="chapter12_verse10"><b><sup>10 </sup></b>Sapagkat sila sa loob ng ilang araw ay dumisiplina sa atin ayon sa kung ano ang inaakala nilang mabuti, ngunit ginagawa niya ang gayon para sa kapakinabangan natin upang makabahagi tayo sa kaniyang kabanalan. </div><div id="chapter12_verse11"><b><sup>11 </sup></b>Totoo, walang disiplina ang waring sa kasalukuyan ay nakagagalak, kundi nakapipighati; gayunman pagkatapos doon sa mga sinanay nito ay nagluluwal ito ng mapayapang bunga, samakatuwid nga, ng katuwiran.</div><div id="chapter12_verse12"><b><sup>12 </sup></b>Kaya iunat ninyo ang mga kamay na nakalaylay at ang mga nanghihinang tuhod, </div><div id="chapter12_verse13"><b><sup>13 </sup></b>at patuloy na gumawa ng tuwid na mga landas para sa inyong mga paa, upang ang may pilay ay hindi malinsad sa kasukasuan, kundi sa halip ay mapagaling ito. </div><div id="chapter12_verse14"><b><sup>14 </sup></b>Itaguyod ninyo ang pakikipagpayapaan sa lahat ng tao, at ang pagpapabanal na kung wala nito ay walang taong makakakita sa Panginoon, </div><div id="chapter12_verse15"><b><sup>15 </sup></b>na maingat na nagbabantay <div id="page1823"></div>na walang sinuman ang mapagkaitan ng di-sana-nararapat na kabaitan ng Diyos; upang walang ugat na nakalalason ang sumibol at lumikha ng kaguluhan at upang hindi nito madungisan ang marami; </div><div id="chapter12_verse16"><b><sup>16 </sup></b>upang huwag magkaroon ng sinumang mapakiapid o ng sinumang hindi nagpapahalaga sa mga bagay na sagrado, tulad ni Esau, na kapalit ng isang pagkain ay ipinamigay ang kaniyang mga karapatan bilang panganay. </div><div id="chapter12_verse17"><b><sup>17 </sup></b>Sapagkat alam ninyo na pagkatapos din nang naisin niyang manahin ang pagpapala ay itinakwil siya, sapagkat, bagaman may-pananabik niyang hinangad ang pagbabago ng isip na may pagluha, wala siyang nasumpungang dako para roon.</div><div id="chapter12_verse18"><b><sup>18 </sup></b>Sapagkat hindi ninyo nilapitan yaong maaaring hipuin at yaong pinagliyab sa apoy, at isang madilim na ulap at makapal na kadiliman at isang unos, </div><div id="chapter12_verse19"><b><sup>19 </sup></b>at ang malakas na tunog ng trumpeta at ang tinig ng mga salita; na sa pagkarinig sa tinig na iyon ay nakiusap ang bayan na wala nang salitang idagdag pa sa kanila. </div><div id="chapter12_verse20"><b><sup>20 </sup></b>Sapagkat hindi nila makayanan ang utos: “At kung may hayop na tumuntong sa bundok, ito ay babatuhin.” </div><div id="chapter12_verse21"><b><sup>21 </sup></b>Gayundin, ang tanawin ay lubhang nakatatakot anupat sinabi ni Moises: “Ako ay natatakot at nanginginig.” </div><div id="chapter12_verse22"><b><sup>22 </sup></b>Kundi nilapitan ninyo ang isang Bundok Sion at isang lunsod ng Diyos na buháy, makalangit na Jerusalem, at laksa-laksang mga anghel, </div><div id="chapter12_verse23"><b><sup>23 </sup></b>sa pangkalahatang kapulungan, at ang kongregasyon ng panganay na nakatala sa langit, at ang Diyos na Hukom ng lahat, at ang mga espirituwal na buhay ng mga matuwid na pinasakdal na, </div><div id="chapter12_verse24"><b><sup>24 </sup></b>at si Jesus na tagapamagitan ng isang bagong tipan, at ang dugo ng pagwiwisik, na nagsasalita sa mas mabuting paraan kaysa sa dugo ni Abel.</div><div id="chapter12_verse25"><b><sup>25 </sup></b>Tiyakin ninyo na huwag kayong tumanggi sa kaniya na nagsasalita. Sapagkat kung hindi nakatakas yaong mga tumanggi sa kaniya na nagbigay ng babalang mula sa Diyos sa ibabaw ng lupa, lalo nga nating hindi magagawa kung tatalikuran natin siya na nagsasalita mula sa langit. </div><div id="chapter12_verse26"><b><sup>26 </sup></b>Nang panahong iyon ay niyanig ng kaniyang tinig ang lupa, ngunit ngayon ay nangako siya, na sinasabi: “At minsan pa nga ay yuyugyugin ko hindi lamang ang lupa kundi gayundin ang langit.” </div><div id="chapter12_verse27"><b><sup>27 </sup></b>Ngayon ang pananalitang “At minsan pa nga” ay nangangahulugan ng pag-aalis sa mga bagay na niyayanig bilang mga bagay na ginawa, upang ang mga bagay na hindi niyayanig ay manatili. </div><div id="chapter12_verse28"><b><sup>28 </sup></b>Dahil dito, yamang tatanggap tayo ng isang kaharian na hindi mayayanig, patuloy tayong magkaroon ng di-sana-nararapat na kabaitan, na sa pamamagitan nito ay kaayaayang makapag-uukol tayo sa Diyos ng sagradong paglilingkod nang may makadiyos na takot at sindak. </div><div id="chapter12_verse29"><b><sup>29 </sup></b>Sapagkat ang ating Diyos ay isa ring apoy na tumutupok.</div></div>