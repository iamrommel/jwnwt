<div><div id="chapter3_verse1"><span class="w_ch"><b>3 </b></span>Sapagkat, narito! ang tunay na Panginoon, si Jehova ng mga hukbo, ay nag-aalis sa Jerusalem at sa Juda ng panustos at ng tukod, ng buong panustos na tinapay at ng buong panustos na tubig, </div><div id="chapter3_verse2"><b><sup>2 </sup></b>ng makapangyarihang lalaki at mandirigma, ng hukom at propeta, at ng manghuhula at matandang lalaki, </div><div id="chapter3_verse3"><b><sup>3 </sup></b>ng pinuno ng lima-limampu at taong lubhang iginagalang at tagapayo at dalubhasa sa mga sining ng mahika, at ng dalubhasang engkantador. </div><div id="chapter3_verse4"><b><sup>4 </sup></b>At mga batang lalaki nga ang gagawin kong kanilang mga prinsipe, at di-makatuwirang kapangyarihan ang mamamahala sa kanila. </div><div id="chapter3_verse5"><b><sup>5 </sup></b>At sisiilin nga ng mga tao ang isa’t isa, ng bawat isa ang kaniyang kapuwa. Sila ay sasalakay, ang batang lalaki laban sa matandang lalaki, at ang itinuturing na mababa laban sa isang dapat parangalan. </div><div id="chapter3_verse6"><b><sup>6 </sup></b>Sapagkat ang bawat isa ay hahawak sa kaniyang kapatid na lalaki sa bahay ng kaniyang ama, na sinasabi: “Mayroon kang balabal. Dapat kang maging diktador sa amin, at ang ibinagsak na karamihang ito ay dapat na mapasailalim ng iyong kamay.” </div><div id="chapter3_verse7"><b><sup>7 </sup></b>Ilalakas niya ang kaniyang tinig sa araw na iyon, na sinasabi: “Hindi ako magiging manggagamot ng sugat; at sa aking bahay ay walang tinapay ni balabal. Huwag ninyo akong gawing diktador ng bayan.”</div><div id="chapter3_verse8"><b><sup>8 </sup></b>Sapagkat ang Jerusalem ay nabuwal, at ang Juda ay bumagsak, sapagkat ang kanilang dila at ang kanilang mga pakikitungo ay laban kay Jehova, sa paggawi nang mapaghimagsik sa paningin ng kaniyang kaluwalhatian. </div><div id="chapter3_verse9"><b><sup>9 </sup></b>Ang mismong anyo ng kanilang mga mukha ay nagpapatotoo nga laban sa kanila, at ang kanilang kasalanang gaya ng sa Sodoma ay inihahayag ng mga iyon. Hindi nila iyon itinatago. Sa aba ng kanilang kaluluwa! Sapagkat nagdulot sila ng kapahamakan sa kanilang sarili.</div><div id="chapter3_verse10"><b><sup>10 </sup></b>Sabihin ninyo na mapapabuti ang matuwid, sapagkat kakainin nila ang mismong bunga ng kanilang mga pakikitungo. </div><div id="chapter3_verse11"><b><sup>11 </sup></b>Sa aba ng balakyot!—Kapahamakan; sapagkat ang pakikitungo na ginawa ng kaniyang sariling mga kamay ay gagawin sa kaniya! </div><div id="chapter3_verse12"><b><sup>12 </sup></b>Kung tungkol sa aking bayan, ang mga tagapagbigay-atas nito ay nakikitungo nang may kabagsikan, at mga babae lamang ang namamahala rito. O bayan ko, inililigaw ka niyaong mga umaakay sa iyo, at ang daan ng iyong mga landas ay kanilang ginulo.</div><div id="chapter3_verse13"><b><sup>13 </sup></b>Si Jehova ay tumatayo upang makipaglaban at nakatayo upang maglapat ng hatol sa mga bayan. </div><div id="chapter3_verse14"><b><sup>14 </sup></b>Si Jehova ay papasok upang hatulan ang matatanda sa kaniyang bayan at ang mga prinsipe nito.</div><div id="chapter3_verse15"><b><sup>15 </sup></b>Ano ang ibig ninyong sabihin anupat dinudurog ninyo ang aking bayan, at ginigiling ninyo ang mismong mga mukha ng mga napipighati?” ang sabi ng Soberanong Panginoon, si Jehova ng mga hukbo.</div><div id="chapter3_verse16"><b><sup>16 </sup></b>At sinasabi ni Jehova: “Sa dahilang ang mga anak na babae ng Sion ay nagpalalo at sila ay lumalakad na unat ang kanilang mga leeg at itinitingin nang mapang-akit ang kanilang mga mata, sila ay lumalakad nang patiyad, at sa pamamagitan ng kanilang mga paa ay nagpapakalansing sila, </div><div id="chapter3_verse17"><b><sup>17 </sup></b>paglalangibin nga ni Jehova ang tuktok ng ulo ng mga anak na babae ng Sion, at ihahantad ni Jehova ang kanila mismong noo. </div><div id="chapter3_verse18"><b><sup>18 </sup></b>Sa araw na iyon ay aalisin ni Jehova ang kagandahan ng mga pulseras sa paa at ng mga pamigkis sa ulo at ng mga palamuting hugis-buwan, </div><div id="chapter3_verse19"><b><sup>19 </sup></b>ang mga palawit sa tainga at ang mga pulseras at ang mga talukbong, </div><div id="chapter3_verse20"><b><sup>20 </sup></b>ang mga putong at ang mga kadenilya sa paa at ang mga pamigkis sa dibdib at ang ‘mga bahay ng kaluluwa’ at ang mga palamuting kabibi na humihiging, </div><div id="chapter3_verse21"><b><sup>21 </sup></b>ang mga singsing sa daliri at ang mga singsing sa ilong, </div><div id="chapter3_verse22"><b><sup>22 </sup></b>ang mariringal na kasuutan at ang mga pang-ibabaw na tunika at ang mga balabal at ang mga supot, </div><div id="chapter3_verse23"><b><sup>23 </sup></b>at ang mga salaming pangkamay at ang mga pang-ilalim na kasuutan at ang mga turbante at ang malalaking talukbong.</div><div id="chapter3_verse24"><b><sup>24 </sup></b>“At mangyayari nga na sa halip na langis ng balsamo ay magkakaroon lamang ng amoy-amag; at sa halip na sinturon, lubid; at sa halip na maarteng ayos ng buhok, pagkakalbo; sa halip na isang marangyang kasuutan, pagbibigkis ng telang-sako; isang herong tanda sa halip na kariktan. </div><div id="chapter3_verse25"><b><sup>25 </sup></b>Sa pamamagitan ng tabak ay mabubuwal ang iyong mga lalaki, at ang iyong kalakasan naman sa pamamagitan ng digmaan. </div><div id="chapter3_verse26"><b><sup>26 </sup></b>At ang kaniyang mga pasukan ay magdadalamhati at mamimighati, at lubusan siyang aalisan ng laman. Uupo siya sa mismong lupa.”</div></div>