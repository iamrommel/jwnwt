<div><p class="biblename">Ang Liham ni Santiago</p><div id="chapter1_verse1"><span class="w_ch"><b>1 </b></span>Si Santiago, isang alipin ng Diyos at ng Panginoong Jesu-Kristo, sa labindalawang tribo na nakapangalat:</div><div id="chapter1_verse2"><b><sup>2 </sup></b>Ituring ninyong buong kagalakan, mga kapatid ko, kapag napaharap kayo sa iba’t ibang pagsubok, </div><div id="chapter1_verse3"><b><sup>3 </sup></b>yamang nalalaman ninyo na ang subok na katangiang ito ng inyong pananampalataya ay gumagawa ng pagbabata. </div><div id="chapter1_verse4"><b><sup>4 </sup></b>Ngunit hayaang ganapin ng pagbabata ang gawa nito, upang kayo ay maging ganap at malusog sa lahat ng bagay, na hindi nagkukulang ng anuman.</div><div id="chapter1_verse5"><b><sup>5 </sup></b>Kaya, kung ang sinuman sa inyo ay nagkukulang ng karunungan, patuloy siyang humingi sa Diyos, sapagkat siya ay saganang nagbibigay sa lahat at hindi nandurusta; at ibibigay ito sa kaniya. </div><div id="chapter1_verse6"><b><sup>6 </sup></b>Ngunit patuloy siyang humingi nang may pananampalataya, na walang anumang pag-aalinlangan, sapagkat siya na nag-aalinlangan ay tulad ng alon sa dagat na itinutulak ng hangin at ipinapadpad kung saan-saan. </div><div id="chapter1_verse7"><b><sup>7 </sup></b>Sa katunayan, huwag ipalagay ng taong iyon na siya ay tatanggap ng anuman mula kay Jehova; </div><div id="chapter1_verse8"><b><sup>8 </sup></b>siya ay isang taong di-makapagpasiya, di-matatag sa lahat ng kaniyang mga daan.</div><div id="chapter1_verse9"><b><sup>9 </sup></b>Ngunit magbunyi ang mababang kapatid dahil sa kaniyang pagkakataas, </div><div id="chapter1_verse10"><b><sup>10 </sup></b>at ang mayaman dahil sa kaniyang pagkaaba, sapagkat lilipas siyang tulad ng isang bulaklak ng pananim. </div><div id="chapter1_verse11"><b><sup>11 </sup></b>Sapagkat sumisikat ang araw na may nakasusunog na init at nilalanta ang pananim, at ang bulaklak nito ay nalalagas at ang kagandahan ng panlabas na kaanyuan nito ay napaparam. Gayundin naman, ang taong mayaman ay maglalaho sa kaniyang mga landas ng buhay.</div><div id="chapter1_verse12"><b><sup>12 </sup></b>Maligaya ang tao na patuloy na nagbabata ng pagsubok, sapagkat kapag sinang-ayunan <div id="page1826"></div>siya ay tatanggapin niya ang korona ng buhay, na ipinangako [ni Jehova] doon sa mga patuloy na umiibig sa kaniya. </div><div id="chapter1_verse13"><b><sup>13 </sup></b>Kapag nasa ilalim ng pagsubok, huwag sabihin ng sinuman: “Ako ay sinusubok ng Diyos.” Sapagkat sa masasamang bagay ay hindi masusubok ang Diyos ni sinusubok man niya ang sinuman. </div><div id="chapter1_verse14"><b><sup>14 </sup></b>Kundi ang bawat isa ay nasusubok kapag nahihila at naaakit ng sarili niyang pagnanasa. </div><div id="chapter1_verse15"><b><sup>15 </sup></b>Pagkatapos ang pagnanasa, kapag naglihi na ito, ay nagsisilang ng kasalanan; ang kasalanan naman, kapag naisagawa na ito, ay nagluluwal ng kamatayan.</div><div id="chapter1_verse16"><b><sup>16 </sup></b>Huwag kayong palíligaw, mga kapatid kong minamahal. </div><div id="chapter1_verse17"><b><sup>17 </sup></b>Ang bawat mabuting kaloob at ang bawat sakdal na regalo ay mula sa itaas, sapagkat bumababa ito mula sa Ama ng makalangit na mga liwanag, at sa kaniya ay wala man lamang pagbabago sa pagbaling ng anino. </div><div id="chapter1_verse18"><b><sup>18 </sup></b>Dahil niloob niya ito, iniluwal niya tayo sa pamamagitan ng salita ng katotohanan, upang tayo ay maging isang uri ng mga unang bunga ng kaniyang mga nilalang.</div><div id="chapter1_verse19"><b><sup>19 </sup></b>Alamin ninyo ito, mga kapatid kong minamahal. Ang bawat tao ay dapat na maging matulin sa pakikinig, mabagal sa pagsasalita, mabagal sa pagkapoot; </div><div id="chapter1_verse20"><b><sup>20 </sup></b>sapagkat ang poot ng tao ay hindi gumagawa ukol sa katuwiran ng Diyos. </div><div id="chapter1_verse21"><b><sup>21 </sup></b>Kaya alisin ninyo ang lahat ng karumihan at ang kalabisang bagay na iyon, ang kasamaan, at tanggapin nang may kahinahunan ang pagkikintal ng salita na may kakayahang magligtas ng inyong mga kaluluwa.</div><div id="chapter1_verse22"><b><sup>22 </sup></b>Gayunman, maging mga tagatupad kayo ng salita, at hindi mga tagapakinig lamang, na nililinlang ang inyong sarili sa pamamagitan ng maling pangangatuwiran. </div><div id="chapter1_verse23"><b><sup>23 </sup></b>Sapagkat kung ang sinuman ay tagapakinig ng salita, at hindi tagatupad, ang isang ito ay tulad ng isang tao na tumitingin sa kaniyang likas na mukha sa salamin. </div><div id="chapter1_verse24"><b><sup>24 </sup></b>Sapagkat tinitingnan niya ang kaniyang sarili, at siya ay umaalis at kaagad na nalilimutan kung anong uri siya ng tao. </div><div id="chapter1_verse25"><b><sup>25 </sup></b>Ngunit siya na nagmamasid sa sakdal na kautusan na nauukol sa kalayaan at nananatili rito, ang taong ito, sa dahilang siya ay hindi isang tagapakinig na malilimutin kundi isang tagatupad ng gawain, ay magiging maligaya sa paggawa niya nito.</div><div id="chapter1_verse26"><b><sup>26 </sup></b>Kung inaakala ng isang tao na siya ay isang pormal na mananamba at gayunma’y hindi nirerendahan ang kaniyang dila, kundi patuloy na nililinlang ang kaniyang sariling puso, ang anyo ng pagsamba ng taong ito ay walang saysay. </div><div id="chapter1_verse27"><b><sup>27 </sup></b>Ang anyo ng pagsamba na malinis at walang dungis sa pangmalas ng ating Diyos at Ama ay ito: alagaan ang mga ulila at mga babaing balo sa kanilang kapighatian, at ingatan ang sarili na walang batik mula sa sanlibutan.</div></div>