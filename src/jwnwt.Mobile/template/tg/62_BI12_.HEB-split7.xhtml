<div>
  <div id="chapter7_verse1">
    <span class="w_ch">
      <b>7 </b>
    </span>Sapagkat ang Melquisedec na ito, hari ng Salem, saserdote ng Kataas-taasang Diyos, na siyang sumalubong kay Abraham sa pagbabalik mula sa pagpatay sa mga hari at nagpala sa kaniya </div>
  <div id="chapter7_verse2">
    <b>
      <sup>2 </sup>
    </b>at siyang binahaginan ni Abraham ng ikasampu mula sa lahat ng bagay, ay una sa lahat, kung isasalin, “Hari ng Katuwiran,” at siya rin namang hari ng Salem, samakatuwid nga, “Hari ng Kapayapaan.” </div>
  <div id="chapter7_verse3">
    <b>
      <sup>3 </sup>
    </b>Sa pagiging walang ama, walang ina, walang talaangkanan, walang pasimula ng mga araw ni wakas ng buhay, kundi ginawang tulad ng Anak ng Diyos, siya ay nananatiling isang saserdote nang walang hanggan.</div>
  <div id="chapter7_verse4">
    <b>
      <sup>4 </sup>
    </b>Kaya nga, masdan ninyo kung gaano kadakila ang taong ito na sa kaniya ay nagbigay si Abraham, ang ulo ng pamilya, ng ikasampu mula sa mga pangunahing samsam. </div>
  <div id="chapter7_verse5">
    <b>
      <sup>5 </sup>
    </b>Totoo, ang mga lalaki mula sa mga anak ni Levi na tumatanggap ng kanilang makasaserdoteng katungkulan ay may utos na lumikom ng mga ikapu mula sa mga tao ayon sa Kautusan, samakatuwid nga, mula sa kanilang mga kapatid, kahit na ang mga ito ay lumabas mula sa mga balakang ni Abraham; </div>
  <div id="chapter7_verse6">
    <b>
      <sup>6 </sup>
    </b>ngunit ang tao na ang talaangkanan ay hindi matatalunton mula sa kanila ay tumanggap ng mga ikapu mula kay Abraham at nagpala sa kaniya na nagtaglay ng mga pangako. </div>
  <div id="chapter7_verse7">
    <b>
      <sup>7 </sup>
    </b>Hindi nga matututulan, ang mababa ay pinagpapala ng mas dakila. </div>
  <div id="chapter7_verse8">
    <b>
      <sup>8 </sup>
    </b>At sa isang kalagayan ay mga taong namamatay ang tumatanggap ng mga ikapu, ngunit sa isa pang kalagayan ay yaong isa na pinatototohanang buháy. </div>
  <div id="chapter7_verse9">
    <b>
      <sup>9 </sup>
    </b>At, maaari ko pang sabihin, sa pamamagitan ni Abraham maging si Levi na tumatanggap ng mga ikapu ay nagbayad ng mga ikapu, </div>
  <div id="chapter7_verse10">
    <b>
      <sup>10 </sup>
    </b>sapagkat siya ay nasa mga balakang pa ng kaniyang ninuno nang salubungin siya ni Melquisedec.</div>
  <div id="chapter7_verse11">
    <b>
      <sup>11 </sup>
    </b>Sa gayon, kung ang kasakdalan ay tunay ngang sa pamamagitan ng Levitikong pagkasaserdote, (sapagkat kalakip na bahagi iyon nang ibigay sa bayan ang Kautusan,) bakit kailangan pang bumangon ang isa pang saserdote ayon sa paraang gaya ng kay Melquisedec at hindi masasabing ayon sa paraang gaya ng kay Aaron? </div>
  <div id="chapter7_verse12">
    <b>
      <sup>12 </sup>
    </b>Sapagkat yamang ang pagkasaserdote <div id="page1814"></div>ay pinapalitan, nagkakaroon din ng pangangailangang palitan ang kautusan. </div>
  <div id="chapter7_verse13">
    <b>
      <sup>13 </sup>
    </b>Sapagkat ang tao na tungkol sa kaniya ay sinasabi ang mga bagay na ito ay kabilang sa ibang tribo, na mula roon ay walang sinumang nanungkulan sa altar. </div>
  <div id="chapter7_verse14">
    <b>
      <sup>14 </sup>
    </b>Sapagkat talagang malinaw na ang ating Panginoon ay lumitaw mula sa Juda, isang tribo na tungkol dito ay walang anumang sinalita si Moises may kinalaman sa mga saserdote.</div>
  <div id="chapter7_verse15">
    <b>
      <sup>15 </sup>
    </b>At lalo pa ngang higit na malinaw, taglay ang pagkakatulad kay Melquisedec ay may bumabangong ibang saserdote, </div>
  <div id="chapter7_verse16">
    <b>
      <sup>16 </sup>
    </b>na naging gayon, hindi ayon sa kautusan ng isang utos na nakasalig sa laman, kundi ayon sa kapangyarihan ng isang buhay na di-masisira, </div>
  <div id="chapter7_verse17">
    <b>
      <sup>17 </sup>
    </b>sapagkat sa pagpapatotoo ay sinasabi: “Ikaw ay isang saserdote magpakailanman ayon sa paraang gaya ng kay Melquisedec.”</div>
  <div id="chapter7_verse18">
    <b>
      <sup>18 </sup>
    </b>Tunay nga, kung gayon, may nangyayaring pagsasaisantabi ng naunang utos dahil sa kahinaan at kawalang-bisa nito. </div>
  <div id="chapter7_verse19">
    <b>
      <sup>19 </sup>
    </b>Sapagkat ang Kautusan ay walang anumang pinasakdal, ngunit nagawa ito ng pagpapasok pa ng isang mas mabuting pag-asa, na sa pamamagitan nito ay lumalapit tayo sa Diyos. </div>
  <div id="chapter7_verse20">
    <b>
      <sup>20 </sup>
    </b>Gayundin, kung paanong ito ay hindi nagkagayon nang walang ipinanatang sumpa, </div>
  <div id="chapter7_verse21">
    <b>
      <sup>21 </sup>
    </b>(sapagkat mayroon ngang mga lalaki na naging mga saserdote nang walang ipinanatang sumpa, ngunit may isa na may sumpang ipinanata mula sa Isa na nagsabi tungkol sa kaniya: “Si Jehova ay sumumpa (at hindi siya magsisisi), ‘Ikaw ay isang saserdote magpakailanman,’ ”) </div>
  <div id="chapter7_verse22">
    <b>
      <sup>22 </sup>
    </b>sa gayunding paraan, si Jesus ang ibinigay bilang panagot ng isang mas mabuting tipan. </div>
  <div id="chapter7_verse23">
    <b>
      <sup>23 </sup>
    </b>Karagdagan pa, marami ang kinailangang maging saserdote nang sunud-sunod dahil nahahadlangan sila ng kamatayan na magpatuloy bilang gayon, </div>
  <div id="chapter7_verse24">
    <b>
      <sup>24 </sup>
    </b>ngunit siya palibhasa’y nananatiling buháy magpakailanman ay nagtataglay ng kaniyang pagkasaserdote nang walang mga kahalili. </div>
  <div id="chapter7_verse25">
    <b>
      <sup>25 </sup>
    </b>Dahil dito ay nagagawa rin niyang iligtas nang lubusan yaong mga lumalapit sa Diyos sa pamamagitan niya, sapagkat siya ay laging buháy upang makiusap para sa kanila.</div>
  <div id="chapter7_verse26">
    <b>
      <sup>26 </sup>
    </b>Sapagkat ang ganitong mataas na saserdote ay nararapat para sa atin, matapat, walang katusuhan, walang dungis, hiwalay sa mga makasalanan, at naging mas mataas kaysa sa langit. </div>
  <div id="chapter7_verse27">
    <b>
      <sup>27 </sup>
    </b>Hindi niya kailangan sa araw-araw, gaya ng ginagawa ng matataas na saserdoteng iyon, na maghandog ng mga hain, una ay para sa kaniyang sariling mga kasalanan at pagkatapos ay para roon sa bayan: (sapagkat ito ay ginawa niya nang minsanan nang ihandog niya ang kaniyang sarili;) </div>
  <div id="chapter7_verse28">
    <b>
      <sup>28 </sup>
    </b>sapagkat ang Kautusan ay nag-aatas ng mga taong may kahinaan bilang matataas na saserdote, ngunit ang salita ng ipinanatang sumpa na dumating kasunod ng Kautusan ay nag-aatas sa isang Anak, na pinasakdal magpakailanman.</div>
</div>