<div>
  <div id="chapter2_verse1">
    <span class="w_ch">
      <b>2 </b>
    </span>At si Noemi ay may isang kamag-anak ng kaniyang asawa, isang lalaking makapangyarihan sa yaman, mula sa pamilya ni Elimelec, at ang kaniyang pangalan ay Boaz.</div>
  <div id="chapter2_verse2">
    <b>
      <sup>2 </sup>
    </b>Nang maglaon ay sinabi ni Ruth na babaing Moabita kay Noemi: “Pakisuyo, pahintulutan mo akong pumaroon sa bukid at maghimalay ng mga uhay ng butil kasunod ng sinuman na sa kaniyang paningin ay makasumpong ako ng lingap.” Kaya sinabi nito sa kaniya: “Yumaon ka, anak ko.” </div>
  <div id="chapter2_verse3">
    <b>
      <sup>3 </sup>
    </b>Dahil dito ay yumaon siya at pumasok at nagsimulang maghimalay sa bukid sa likuran ng mga mang-aani. At sa di-sinasadya ay napadako siya sa bahagi ng bukid na pag-aari ni Boaz, na mula sa pamilya ni Elimelec. </div>
  <div id="chapter2_verse4">
    <b>
      <sup>4 </sup>
    </b>At, narito! si Boaz ay dumating mula sa Betlehem at nagsabi sa mga mang-aani: “Sumainyo nawa si Jehova.” Sila naman ay nagsasabi sa kaniya: “Pagpalain ka nawa ni Jehova.”</div>
  <div id="chapter2_verse5">
    <b>
      <sup>5 </sup>
    </b>At sinabi ni Boaz sa kabataang lalaki na inatasang mamahala sa mga mang-aani: “Kanino ang kabataang babaing ito?” </div>
  <div id="chapter2_verse6">
    <b>
      <sup>6 </sup>
    </b>Sa gayon ay sumagot ang kabataang lalaki na inatasang mamahala sa mga mang-aani at nagsabi: “Ang kabataang babae ay isang babaing Moabita, na bumalik kasama ni Noemi mula sa lupain ng Moab. </div>
  <div id="chapter2_verse7">
    <b>
      <sup>7 </sup>
    </b>At sinabi niya, ‘Pakisuyo, pahintulutan mo akong maghimalay at magtitipon nga ako ng pinutol na mga uhay ng butil sa likuran ng mga mang-aani.’ Kaya pumasok siya at nanatili siyang nakatindig mula nang sandaling iyon noong umaga hanggang sa pag-upo niya ngayon sa bahay nang kaunting panahon.”</div>
  <div id="chapter2_verse8">
    <b>
      <sup>8 </sup>
    </b>Nang maglaon ay sinabi ni Boaz kay Ruth: “Narinig mo, hindi ba, anak ko? Huwag kang umalis upang maghimalay sa ibang bukid, at huwag ka ring tatawid mula sa dakong ito, at sa gayon ay manatili kang malapit sa aking mga kabataang babae. </div>
  <div id="chapter2_verse9">
    <b>
      <sup>9 </sup>
    </b>Itanaw mo ang iyong mga mata sa bukid na kanilang aanihan, at sumama ka sa kanila. Hindi ba ako nag-utos sa mga kabataang lalaki na huwag kang gagalawin? Kapag nauuhaw ka, pumaroon ka rin sa mga sisidlan at uminom ka mula sa sasalukin ng mga kabataang lalaki.”</div>
  <div id="chapter2_verse10">
    <b>
      <sup>10 </sup>
    </b>Dahil dito ay isinubsob niya ang kaniyang mukha at yumukod sa lupa at sinabi sa kaniya: “Paano ngang nakasumpong ako ng lingap sa iyong paningin anupat binibigyang-pansin ako, gayong ako ay isang banyaga?” </div>
  <div id="chapter2_verse11">
    <b>
      <sup>11 </sup>
    </b>Nang magkagayon ay sumagot si Boaz at sinabi sa kaniya: “Lubusang iniulat sa akin ang lahat ng ginawa mo sa iyong biyenan pagkamatay ng iyong asawa, at kung paanong iniwan mo ang iyong ama at ang iyong ina at ang lupain ng iyong mga kamag-anak at pumaroon sa isang bayan na hindi mo dating kilala. </div>
  <div id="chapter2_verse12">
    <b>
      <sup>12 </sup>
    </b>Gantihan nawa ni Jehova ang iyong paggawi, at magkaroon nawa ng sakdal na kabayaran para sa iyo mula kay Jehova na Diyos ng Israel, na sa ilalim ng kaniyang mga pakpak ay pumaroon ka upang manganlong.” </div>
  <div id="chapter2_verse13">
    <b>
      <sup>13 </sup>
    </b>Dito ay sinabi niya: “Makasumpong nawa ako ng lingap sa iyong paningin, panginoon ko, sapagkat inaliw mo ako at sapagkat nagsalita ka nang nakapagpapatibay-loob sa iyong alilang babae, bagaman hindi naman ako gaya ng isa sa iyong mga alilang babae.”</div>
  <div id="chapter2_verse14">
    <b>
      <sup>14 </sup>
    </b>At sinabi ni Boaz sa kaniya nang oras ng kainan: “Lumapit ka rito, at kumain ka ng tinapay at isawsaw mo sa sukà ang iyong piraso ng tinapay.” Kaya umupo siya sa tabi ng mga mang-aani, at inaabutan niya siya ng binusang butil at kinakain naman niya, anupat nabusog siya at may natira pa. </div>
  <div id="chapter2_verse15">
    <b>
      <sup>15 </sup>
    </b>Pagkatapos ay tumindig siya upang maghimalay. At nag-utos si Boaz sa kaniyang mga kabataang lalaki, na sinasabi: “Hayaan ninyo siyang maghimalay rin ng pinutol na mga uhay ng butil, at huwag ninyo siyang liligaligin. </div>
  <div id="chapter2_verse16">
    <b>
      <sup>16 </sup>
    </b>At tiyakin din ninyong bumunot ng ilan mula sa mga bungkos ng mga butil para sa kaniya, at iwanan ninyo ang mga iyon upang mahimalay niya, at huwag ninyo siyang sasawayin.”</div>
  <div id="chapter2_verse17">
    <b>
      <sup>17 </sup>
    </b>At nagpatuloy siyang maghimalay sa bukid hanggang sa kinagabihan, pagkatapos ay inihampas niya ang kaniyang nahimalay, at umabot iyon sa isang epa ng sebada. </div>
  <div id="chapter2_verse18">
    <b>
      <sup>18 </sup>
    </b>Sa gayon ay dinala niya iyon at pumasok sa lunsod, at nakita ng kaniyang biyenan ang kaniyang nahimalay. Pagkatapos ay inilabas niya ang pagkaing natira niya nang mabusog na siya at ibinigay niya iyon sa kaniya.</div>
  <div id="chapter2_verse19">
    <b>
      <sup>19 </sup>
    </b>Sinabi ngayon sa kaniya ng kaniyang biyenan: “Saan ka naghimalay ngayon, at saan ka gumawa? Pagpalain nawa ang isa na nagbigay-pansin sa iyo.” Sa gayon ay sinabi niya sa kaniyang biyenan kung kanino siya gumawa; at sinabi pa niya: “Ang pangalan ng lalaki kung kanino ako gumawa ngayon ay Boaz.” </div>
  <div id="chapter2_verse20">
    <b>
      <sup>20 </sup>
    </b>Dahil dito ay sinabi ni Noemi sa kaniyang manugang: “Pagpalain siya ni Jehova, na hindi nagpabaya ng kaniyang maibiging-kabaitan sa buháy at sa patay.” At sinabi pa sa kaniya ni Noemi: “Ang lalaking iyon ay kamag-anak natin. Siya ay isa sa ating mga manunubos.” </div>
  <div id="chapter2_verse21">
    <b>
      <sup>21 </sup>
    </b>Nang magkagayon ay sinabi <div id="page431"></div>ni Ruth na babaing Moabita: “Sinabi rin niya sa akin, ‘Manatili kang malapit sa aking mga kabataan hanggang sa matapos nila ang aking buong pag-aani.’ ” </div>
  <div id="chapter2_verse22">
    <b>
      <sup>22 </sup>
    </b>Sa gayon ay sinabi ni Noemi kay Ruth na kaniyang manugang: “Mas mabuti nga, anak ko, na lumabas kang kasama ng kaniyang mga kabataang babae, upang hindi ka nila bagabagin sa ibang bukid.”</div>
  <div id="chapter2_verse23">
    <b>
      <sup>23 </sup>
    </b>At nanatili siyang malapit sa mga kabataang babae ni Boaz upang maghimalay hanggang sa magwakas ang pag-aani ng sebada at ang pag-aani ng trigo. At patuloy siyang nanahanang kasama ng kaniyang biyenan.</div>
</div>