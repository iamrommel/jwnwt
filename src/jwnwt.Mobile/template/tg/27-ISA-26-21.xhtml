<div><div id="chapter26_verse1"><span class="w_ch"><b>26 </b></span>Sa araw na iyon ay aawitin ang awit na ito sa lupain ng Juda: “Mayroon kaming matibay na lunsod. Itinatalaga niya ang kaligtasan bilang mga pader at muralya. </div><div id="chapter26_verse2"><b><sup>2 </sup></b>Buksan ninyo ang mga pintuang-daan upang makapasok ang matuwid na bansa na nag-iingat ng tapat na paggawi. </div><div id="chapter26_verse3"><b><sup>3 </sup></b>Ang hilig na lubos na nasusuhayan ay iingatan mo sa namamalaging kapayapaan, sapagkat sa iyo nagtitiwala ang isang iyon. </div><div id="chapter26_verse4"><b><sup>4 </sup></b>Magtiwala kayo kay Jehova sa habang panahon, sapagkat nasa kay Jah Jehova ang Bato ng mga panahong walang takda.</div><div id="chapter26_verse5"><b><sup>5 </sup></b>“Sapagkat ibinuwal niya yaong mga tumatahan sa kaitaasan, ang mataas na bayan. Ibinababa niya iyon, ibinababa niya iyon sa lupa; idinidikit niya iyon sa alabok. </div><div id="chapter26_verse6"><b><sup>6 </sup></b>Yuyurakan iyon ng paa, ng mga paa niyaong napipighati, ng mga yapak ng mga maralita.”</div><div id="chapter26_verse7"><b><sup>7 </sup></b>Ang landas ng matuwid ay katapatan. Yamang matapat ka, papatagin mo ang mismong landasin ng matuwid. </div><div id="chapter26_verse8"><b><sup>8 </sup></b>Oo, dahil sa landas ng iyong mga kahatulan, O Jehova, umaasa kami sa iyo. Ang iyong pangalan at ang iyong pinakaalaala ay siyang pagnanasa ng kaluluwa. </div><div id="chapter26_verse9"><b><sup>9 </sup></b>Ninasa kita ng aking kaluluwa sa gabi; oo, ang aking espiritu sa loob ko ay patuloy na humahanap sa iyo; sapagkat, kapag may mga kahatulan mula sa iyo para sa lupa, katuwiran ang siyang matututuhan ng mga tumatahan sa mabungang lupain. </div><div id="chapter26_verse10"><b><sup>10 </sup></b>Pagpakitaan man ng lingap <div id="page1098"></div>ang balakyot, hindi rin siya matututo ng katuwiran. Sa lupain ng katapatan ay gagawi siya nang walang katarungan at hindi niya makikita ang karilagan ni Jehova.</div><div id="chapter26_verse11"><b><sup>11 </sup></b>O Jehova, ang iyong kamay ay naging mataas, ngunit hindi nila iyon namamasdan. Kanilang mamamasdan at mapapahiya sila dahil sa sigasig sa iyong bayan. Oo, ang mismong apoy para sa iyong mga kalaban ang lalamon sa kanila. </div><div id="chapter26_verse12"><b><sup>12 </sup></b>O Jehova, maglalapat ka ng kapayapaan sa amin, sapagkat maging ang lahat ng aming mga gawa ay isinagawa mo para sa amin. </div><div id="chapter26_verse13"><b><sup>13 </sup></b>O Jehova na aming Diyos, ang ibang mga panginoon bukod sa iyo ay nagmay-ari sa amin. Sa pamamagitan mo lamang namin mababanggit ang iyong pangalan. </div><div id="chapter26_verse14"><b><sup>14 </sup></b>Sila ay patay; hindi sila mabubuhay. Palibhasa’y inutil sa kamatayan, hindi sila babangon. Kaya ibinaling mo ang iyong pansin upang malipol mo sila at mapawi ang lahat ng pagbanggit sa kanila.</div><div id="chapter26_verse15"><b><sup>15 </sup></b>Dinagdagan mo ang bansa; O Jehova, dinagdagan mo ang bansa; niluwalhati mo ang iyong sarili. Pinalawak mo ang lahat ng mga hanggahan ng lupain. </div><div id="chapter26_verse16"><b><sup>16 </sup></b>O Jehova, sa panahon ng kabagabagan ay ibinaling nila sa iyo ang kanilang pansin; sila ay nagbuhos ng bulong na panalangin nang tumanggap sila ng iyong disiplina. </div><div id="chapter26_verse17"><b><sup>17 </sup></b>Gaya ng babaing nagdadalang-tao na malapit nang manganak, na may mga kirot ng pagdaramdam, na humihiyaw dahil sa mga hapdi ng kaniyang panganganak, nagkagayon nga kami dahil sa iyo, O Jehova. </div><div id="chapter26_verse18"><b><sup>18 </sup></b>Nagdalang-tao kami, nagkaroon kami ng mga kirot ng pagdaramdam; gayunman, nanganak kami ng hangin. Wala kaming naisasagawang tunay na pagliligtas kung tungkol sa lupain, at walang tumatahan sa mabungang lupain ang nahuhulog upang maipanganak.</div><div id="chapter26_verse19"><b><sup>19 </sup></b>“Ang iyong mga patay ay mabubuhay. Ang isang bangkay ko—sila ay babangon. Gumising kayo at humiyaw nang may kagalakan, kayong mga tumatahan sa alabok! Sapagkat ang iyong hamog ay gaya ng hamog ng mga malva, at maging yaong mga inutil sa kamatayan ay palalaglagin ng lupa upang maipanganak.</div><div id="chapter26_verse20"><b><sup>20 </sup></b>“Yumaon ka, bayan ko, pumasok ka sa iyong mga loobang silid, at isara mo ang iyong mga pinto sa likuran mo. Magtago ka nang sandali hanggang sa makaraan ang pagtuligsa. </div><div id="chapter26_verse21"><b><sup>21 </sup></b>Sapagkat, narito! si Jehova ay lumalabas mula sa kaniyang dako upang hingan ng sulit ang kamalian ng tumatahan sa lupain laban sa kaniya, at tiyak na ilalantad ng lupain ang kaniyang pagbububo ng dugo at hindi na tatakpan ang mga napatay sa kaniya.”</div></div>