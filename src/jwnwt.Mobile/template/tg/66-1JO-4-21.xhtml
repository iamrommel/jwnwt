<div><div id="chapter4_verse1"><span class="w_ch"><b>4 </b></span>Mga minamahal, huwag ninyong paniwalaan ang bawat kinasihang kapahayagan, kundi subukin ang mga kinasihang kapahayagan upang makita kung ang mga ito ay nagmumula sa Diyos, sapagkat maraming bulaang propeta ang humayo sa sanlibutan.</div><div id="chapter4_verse2"><b><sup>2 </sup></b>Kayo ay nagtatamo ng kaalaman sa kinasihang kapahayagan mula sa Diyos sa pamamagitan nito: Bawat kinasihang kapahayagan na nagpapahayag na si Jesu-Kristo ay dumating sa laman ay nagmumula sa Diyos, </div><div id="chapter4_verse3"><b><sup>3 </sup></b>ngunit bawat kinasihang kapahayagan na hindi nagpapahayag tungkol kay Jesus ay hindi nagmumula sa Diyos. Karagdagan pa, ito ang kinasihang kapahayagan ng antikristo na inyong narinig na darating, at ito ngayon ay nasa sanlibutan na.</div><div id="chapter4_verse4"><b><sup>4 </sup></b>Kayo ay nagmumula sa Diyos, mumunting mga anak, at dinaig ninyo ang mga taong iyon, sapagkat siya na kaisa ninyo ay mas dakila kaysa sa kaniya na kaisa ng sanlibutan. </div><div id="chapter4_verse5"><b><sup>5 </sup></b>Sila ay nagmumula sa sanlibutan; iyan ang dahilan kung bakit nila sinasalita yaong nanggagaling sa sanlibutan at pinakikinggan sila ng sanlibutan. </div><div id="chapter4_verse6"><b><sup>6 </sup></b>Tayo ay nagmumula sa Diyos. Siya na nagtatamo ng kaalaman sa Diyos ay nakikinig sa atin; siya na hindi nagmumula sa Diyos ay hindi nakikinig sa atin. Sa ganitong paraan natin binibigyang-pansin ang kinasihang kapahayagan ng katotohanan at ang kinasihang kapahayagan ng kamalian.</div><div id="chapter4_verse7"><b><sup>7 </sup></b>Mga minamahal, patuloy tayong mag-ibigan sa isa’t isa, sapagkat ang pag-ibig ay mula sa Diyos, at ang bawat isa na umiibig ay ipinanganak mula sa Diyos at nagtatamo ng kaalaman sa Diyos. </div><div id="chapter4_verse8"><b><sup>8 </sup></b>Siya na hindi umiibig ay hindi nakakilala sa Diyos, sapagkat ang Diyos ay pag-ibig. </div><div id="chapter4_verse9"><b><sup>9 </sup></b>Sa ganito nahayag ang pag-ibig ng Diyos may kaugnayan sa atin, sapagkat isinugo ng Diyos ang kaniyang bugtong na Anak sa sanlibutan upang magkamit tayo ng buhay sa pamamagitan niya. </div><div id="chapter4_verse10"><b><sup>10 </sup></b>Ang pag-ibig ay nasa bagay na ito, hindi sa tayo ang umibig sa Diyos, kundi siya ang umibig sa atin at nagsugo ng kaniyang Anak bilang pampalubag-loob na hain para sa ating mga kasalanan.</div><div id="chapter4_verse11"><b><sup>11 </sup></b>Mga minamahal, kung sa ganitong paraan tayo inibig ng Diyos, kung gayon tayo mismo ay may pananagutan na mag-ibigan sa isa’t isa. </div><div id="chapter4_verse12"><b><sup>12 </sup></b>Hindi kailanman nakita ng sinuman ang Diyos. Kung patuloy tayong nag-iibigan sa isa’t isa, ang Diyos ay nananatili sa atin at ang kaniyang pag-ibig ay pinasasakdal sa atin. </div><div id="chapter4_verse13"><b><sup>13 </sup></b>Sa ganito tayo nagtatamo ng kaalaman na tayo ay nananatiling kaisa niya at siya ay kaisa natin, sapagkat ibinigay niya ang kaniyang espiritu sa atin. </div><div id="chapter4_verse14"><b><sup>14 </sup></b>Bilang karagdagan, atin mismong nakita at pinatototohanan na isinugo ng <div id="page1847"></div>Ama ang kaniyang Anak bilang Tagapagligtas ng sanlibutan. </div><div id="chapter4_verse15"><b><sup>15 </sup></b>Ang sinumang nagpapahayag na si Jesu-Kristo ang Anak ng Diyos, ang Diyos ay nananatiling kaisa ng isang iyon at siya ay kaisa ng Diyos. </div><div id="chapter4_verse16"><b><sup>16 </sup></b>At atin mismong nakilala at pinaniwalaan ang pag-ibig na taglay ng Diyos may kaugnayan sa atin.</div><div id="chapter4_verse17"><b><sup>17 </sup></b>Sa ganitong paraan pinasakdal sa atin ang pag-ibig, upang magkaroon tayo ng kalayaan sa pagsasalita sa araw ng paghuhukom, sapagkat, gaya ng isang iyon, gayundin naman tayo sa sanlibutang ito. </div><div id="chapter4_verse18"><b><sup>18 </sup></b>Walang takot sa pag-ibig, kundi itinataboy ng sakdal na pag-ibig ang takot, sapagkat ang takot ay nagsisilbing pamigil. Tunay nga, siya na nasa ilalim ng takot ay hindi pa napasasakdal sa pag-ibig. </div><div id="chapter4_verse19"><b><sup>19 </sup></b>Kung para sa atin, tayo ay umiibig, sapagkat siya ang unang umibig sa atin.</div><div id="chapter4_verse20"><b><sup>20 </sup></b>Kung sasabihin ng sinuman: “Iniibig ko ang Diyos,” at gayunma’y napopoot sa kaniyang kapatid, siya ay sinungaling. Sapagkat siya na hindi umiibig sa kaniyang kapatid, na nakita niya, ay hindi makaiibig sa Diyos, na hindi niya nakita. </div><div id="chapter4_verse21"><b><sup>21 </sup></b>At ang utos na ito ay taglay natin mula sa kaniya, na ang umiibig sa Diyos ay dapat na umibig din sa kaniyang kapatid.</div></div>