<div><div id="chapter7_verse1"><span class="w_ch"><b>7 </b></span>At ang hari at si Haman ay pumaroon upang makipagpiging kay Esther na reyna. </div><div id="chapter7_verse2"><b><sup>2 </sup></b>Sinabi ngayon ng hari kay Esther sa ikalawang araw rin sa panahon ng piging ng alak: “Ano ang iyong pakiusap, O Esther na reyna? Mangyari ngang ibigay iyon sa iyo. At ano ang iyong kahilingan? Kalahati man ng kaharian—mangyari ngang iyon ay isagawa!” </div><div id="chapter7_verse3"><b><sup>3 </sup></b>At si Esther na reyna ay sumagot at nagsabi: “Kung nakasumpong ako ng lingap sa iyong paningin, O hari, at kung sa hari ay wari ngang mabuti, ibigay nawa sa akin ang aking kaluluwa ayon sa aking pakiusap at ang aking bayan ayon sa aking kahilingan. </div><div id="chapter7_verse4"><b><sup>4 </sup></b>Sapagkat ipinagbili kami, ako at ang aking bayan, upang lipulin, patayin at puksain. Kung ipinagbili kami bilang mga aliping lalaki at bilang mga alilang babae, nanatili na lamang sana akong tahimik. Ngunit ang kabagabagan ay hindi angkop kung ikapipinsala ng hari.”</div><div id="chapter7_verse5"><b><sup>5 </sup></b>Si Haring Ahasuero ngayon ay nagsabi, oo, sinabi niya kay Esther na reyna: “Sino iyon, at nasaan ang isang iyon na naglakas-loob na gumawa ng gayon?” </div><div id="chapter7_verse6"><b><sup>6 </sup></b>At sinabi ni Esther: “Ang tao, ang kalaban at kaaway, ay ang masamang ito na si Haman.”</div><div id="chapter7_verse7"><b><sup>7 </sup></b>Kung tungkol sa hari, dahil sa kaniyang pagngangalit ay tumindig siya mula sa piging ng alak upang pumaroon sa hardin ng palasyo; at si Haman ay tumayo upang hilingin kay Esther na reyna ang kaniyang kaluluwa, sapagkat nakita niya na may kasamaang itinalaga ang hari laban sa kaniya. </div><div id="chapter7_verse8"><b><sup>8 </sup></b>At ang hari ay bumalik sa bahay ng piging ng alak mula sa hardin ng palasyo; at si Haman ay nakasubsob sa higaan na kinaroroonan ni Esther. Sa gayon <div id="page790"></div>ay sinabi ng hari: “Gagahasain din ba ang reyna, habang ako ay nasa bahay?” Ang salita ay lumabas mula sa bibig ng hari, at ang mukha ni Haman ay tinakpan nila. </div><div id="chapter7_verse9"><b><sup>9 </sup></b>Si Harbona, na isa sa mga opisyal ng korte sa harap ng hari, ay nagsabi ngayon: “Naroon din naman ang tulos na ginawa ni Haman para kay Mardokeo, na siyang nagsalita ng mabuti may kinalaman sa hari, nakatayo sa bahay ni Haman—limampung siko ang taas.” Sa gayon ay sinabi ng hari: “Ibitin ninyo siya roon.” </div><div id="chapter7_verse10"><b><sup>10 </sup></b>At ibinitin nila si Haman sa tulos na inihanda niya para kay Mardokeo; at ang pagngangalit ng hari ay humupa.</div></div>