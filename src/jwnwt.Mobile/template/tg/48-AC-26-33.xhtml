<div><div id="chapter26_verse1"><span class="w_ch"><b>26 </b></span>Sinabi ni Agripa kay Pablo: “Pinahihintulutan ka nang magsalita para sa iyong sarili.” Nang magkagayon ay iniunat ni Pablo ang kaniyang kamay at sinabi bilang pagtatanggol sa kaniyang sarili:</div><div id="chapter26_verse2"><b><sup>2 </sup></b>“May kinalaman sa lahat ng bagay na iniaakusa sa akin ng mga Judio, Haring Agripa, ibinibilang kong aking kaligayahan na gagawin ko sa harap mo ang aking pagtatanggol sa araw na ito, </div><div id="chapter26_verse3"><b><sup>3 </sup></b>lalo na yamang ikaw ay dalubhasa sa lahat ng mga kaugalian at gayundin sa mga pagtatalo sa gitna ng mga Judio. <div id="page1687"></div>Kaya nga nagsusumamo ako sa iyo na pakinggan ako nang may pagtitiyaga.</div><div id="chapter26_verse4"><b><sup>4 </sup></b>“May kinalaman nga sa paraan ng pamumuhay mula pa sa pagkabata na ipinamuhay ko buhat sa pasimula sa gitna ng aking bansa at sa Jerusalem, ang lahat ng mga Judio </div><div id="chapter26_verse5"><b><sup>5 </sup></b>na dati nang nakakakilala sa akin mula noong una ay nakaaalam, kung nais lamang nilang magpatotoo, na ayon sa pinakamahigpit na sekta ng aming anyo ng pagsamba ay namuhay akong isang Pariseo. </div><div id="chapter26_verse6"><b><sup>6 </sup></b>At gayunma’y ngayon dahil sa pag-asa ng pangako na binitiwan ng Diyos sa aming mga ninuno ay nakatayo ako upang hatulan; </div><div id="chapter26_verse7"><b><sup>7 </sup></b>samantalang ang aming labindalawang tribo ay umaasang matamo ang katuparan ng pangakong ito sa pamamagitan ng masidhing pag-uukol sa kaniya ng sagradong paglilingkod gabi at araw. Tungkol sa pag-asang ito ay inaakusahan ako ng mga Judio, O hari.</div><div id="chapter26_verse8"><b><sup>8 </sup></b>“Bakit hinahatulang di-kapani-paniwala sa gitna ninyo na ang Diyos ay nagbabangon ng mga patay? </div><div id="chapter26_verse9"><b><sup>9 </sup></b>Ako man ay talagang nag-isip sa loob ko na dapat akong gumawa ng maraming pagsalansang laban sa pangalan ni Jesus na Nazareno; </div><div id="chapter26_verse10"><b><sup>10 </sup></b>na sa katunayan ay ginawa ko sa Jerusalem, at marami sa mga banal ang ikinulong ko sa mga bilangguan, ayon sa tinanggap kong awtoridad mula sa mga punong saserdote; at kapag papatayin na sila, ibinibigay ko ang aking boto laban sa kanila. </div><div id="chapter26_verse11"><b><sup>11 </sup></b>At sa pagpaparusa sa kanila nang maraming ulit sa lahat ng mga sinagoga ay sinikap kong pilitin silang gumawa ng pagtatakwil; at sapagkat sukdulan ang galit ko sa kanila, pinag-usig ko pa man din sila maging sa mga lunsod na nasa labas.</div><div id="chapter26_verse12"><b><sup>12 </sup></b>“Sa gitna ng mga pagsisikap na ito, habang naglalakbay ako patungong Damasco taglay ang awtoridad at atas mula sa mga punong saserdote, </div><div id="chapter26_verse13"><b><sup>13 </sup></b>nakita ko nang katanghaliang-tapat sa daan, O hari, ang isang liwanag na higit sa kaningningan ng araw na suminag mula sa langit sa palibot ko at sa palibot niyaong mga naglalakbay na kasama ko. </div><div id="chapter26_verse14"><b><sup>14 </sup></b>At nang mabuwal kaming lahat sa lupa ay narinig ko ang isang tinig na nagsasabi sa akin sa wikang Hebreo, ‘Saul, Saul, bakit mo ako pinag-uusig? Ang patuloy na pagsipa sa mga tungkod na pantaboy ang nagpapahirap sa iyo.’ </div><div id="chapter26_verse15"><b><sup>15 </sup></b>Ngunit sinabi ko, ‘Sino ka, Panginoon?’ At sinabi ng Panginoon, ‘Ako ay si Jesus, na iyong pinag-uusig. </div><div id="chapter26_verse16"><b><sup>16 </sup></b>Gayunpaman, bumangon ka at tumindig sa iyong mga paa. Sapagkat sa layuning ito ay nagpakita ako sa iyo, upang piliin ka bilang isang tagapaglingkod at isang saksi kapuwa ng mga bagay na nakita mo na at ng mga bagay na ipakikita ko sa iyo may kinalaman sa akin; </div><div id="chapter26_verse17"><b><sup>17 </sup></b>habang hinahango kita mula sa bayang ito at mula sa mga bansa, na pagsusuguan ko sa iyo, </div><div id="chapter26_verse18"><b><sup>18 </sup></b>upang idilat ang kanilang mga mata, upang ibaling sila mula sa kadiliman tungo sa liwanag at mula sa awtoridad ni Satanas tungo sa Diyos, upang tumanggap sila ng kapatawaran ng mga kasalanan at ng mana kasama niyaong mga pinabanal sa pamamagitan ng kanilang pananampalataya sa akin.’</div><div id="chapter26_verse19"><b><sup>19 </sup></b>“Dahil dito, Haring Agripa, hindi ako naging masuwayin sa makalangit na tanawin, </div><div id="chapter26_verse20"><b><sup>20 </sup></b>kundi kapuwa sa mga nasa Damasco muna at sa mga nasa Jerusalem, at sa buong lupain ng Judea, at sa mga bansa ay dinala ko ang mensahe <div id="page1688"></div>na dapat silang magsisi at bumaling sa Diyos sa pamamagitan ng paggawa ng mga gawang angkop sa pagsisisi. </div><div id="chapter26_verse21"><b><sup>21 </sup></b>Dahil sa mga bagay na ito ay dinakip ako ng mga Judio sa templo at tinangka akong patayin. </div><div id="chapter26_verse22"><b><sup>22 </sup></b>Gayunman, sapagkat natamo ko ang tulong na nagmumula sa Diyos ay nagpapatuloy ako hanggang sa araw na ito na nagpapatotoo kapuwa sa maliliit at sa malalaki, ngunit walang anumang sinasabi maliban sa mga bagay na ipinahayag ng mga Propeta at gayundin ni Moises na magaganap, </div><div id="chapter26_verse23"><b><sup>23 </sup></b>na ang Kristo ay magdurusa at, bilang siyang unang bubuhaying-muli mula sa mga patay, siya ay maghahayag ng liwanag kapuwa sa bayang ito at sa mga bansa.”</div><div id="chapter26_verse24"><b><sup>24 </sup></b>At habang sinasabi niya ang mga bagay na ito bilang pagtatanggol sa kaniyang sarili, sinabi ni Festo sa malakas na tinig: “Nababaliw ka, Pablo! Itinutulak ka ng malaking kaalaman tungo sa kabaliwan!” </div><div id="chapter26_verse25"><b><sup>25 </sup></b>Ngunit sinabi ni Pablo: “Hindi ako nababaliw, Inyong Kamahalang Festo, kundi nagsasalita ako ng mga pananalita ng katotohanan at ng katinuan ng pag-iisip. </div><div id="chapter26_verse26"><b><sup>26 </sup></b>Sa katunayan, ang hari na kinakausap ko nang may kalayaan sa pagsasalita ay lubos na nakaaalam ng tungkol sa mga bagay na ito; sapagkat naniniwala ako na walang isa man sa mga bagay na ito ang nakalalampas sa kaniyang pansin, sapagkat ang bagay na ito ay hindi ginawa sa isang sulok. </div><div id="chapter26_verse27"><b><sup>27 </sup></b>Ikaw ba, Haring Agripa, ay naniniwala sa mga Propeta? Alam kong naniniwala ka.” </div><div id="chapter26_verse28"><b><sup>28 </sup></b>Ngunit sinabi ni Agripa kay Pablo: “Sa maikling panahon ay mahihikayat mo akong maging Kristiyano.” </div><div id="chapter26_verse29"><b><sup>29 </sup></b>Sa gayon ay sinabi ni Pablo: “Hinihiling ko sa Diyos na kahit sa maikling panahon man o sa mahabang panahon, hindi lamang ikaw kundi gayundin ang lahat ng mga nakikinig sa akin ngayon ay maging mga taong gaya ko rin naman, maliban sa mga gapos na ito.”</div><div id="chapter26_verse30"><b><sup>30 </sup></b>At ang hari ay tumindig at gayundin ang gobernador at si Bernice at ang mga lalaking nakaupong kasama nila. </div><div id="chapter26_verse31"><b><sup>31 </sup></b>Ngunit habang papaalis sila ay nagsimula silang mag-usap sa isa’t isa, na sinasabi: “Ang taong ito ay walang ginagawang anuman na karapat-dapat sa kamatayan o sa mga gapos.” </div><div id="chapter26_verse32"><b><sup>32 </sup></b>Bukod diyan, sinabi ni Agripa kay Festo: “Napalaya na sana ang taong ito kung hindi siya umapela kay Cesar.”</div></div>