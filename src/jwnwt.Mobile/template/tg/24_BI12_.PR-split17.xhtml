<div>
  <p class="w_biblebookname">Kawikaan</p>
  <p class="sb">
    <a id="chapter17"></a>
    <a id="chapter17_verse1"></a>
    <span class="w_ch">
      <b>17 </b>
    </span>Mas mabuti ang tuyong piraso ng tinapay na may katahimikan kaysa sa bahay na punô ng mga hain ng pag-aaway.</p>
  <p class="sb">
    <a id="chapter17_verse2"></a>
    <b>
      <sup>2 </sup>
    </b>Ang lingkod na nagpapakita ng kaunawaan ang mamamahala sa anak na gumagawi nang kahiya-hiya, at kasama ng magkakapatid ay magkakaroon siya ng bahagi sa mana.</p>
  <p class="sb">
    <a id="chapter17_verse3"></a>
    <b>
      <sup>3 </sup>
    </b>Ang dalisayang kaldero ay para sa pilak at ang hurno ay para sa ginto, ngunit si Jehova ang tagasuri ng mga puso.</p>
  <p class="sb">
    <a id="chapter17_verse4"></a>
    <b>
      <sup>4 </sup>
    </b>Ang manggagawa ng kasamaan ay nagbibigay-pansin sa mapanakit na labi. Ang bulaan ay nakikinig sa dila na nagdudulot ng mga kapighatian.</p>
  <p class="sb">
    <a id="chapter17_verse5"></a>
    <b>
      <sup>5 </sup>
    </b>Siyang umaalipusta sa dukha ay dumudusta sa kaniyang Maylikha. Siyang nagagalak sa kasakunaan ng iba ay hindi magiging ligtas sa kaparusahan.</p>
  <p class="sb">
    <a id="chapter17_verse6"></a>
    <b>
      <sup>6 </sup>
    </b>Ang korona ng matatanda ay ang mga apo, at ang kagandahan ng mga anak na lalaki ay ang kanilang mga ama.</p>
  <p class="sb">
    <a id="chapter17_verse7"></a>
    <b>
      <sup>7 </sup>
    </b>Sa sinumang hangal ay hindi nararapat ang labi ng katuwiran. Gaano pa kaya ang labi ng kabulaanan sa taong mahal!</p>
  <p class="sb">
    <a id="chapter17_verse8"></a>
    <b>
      <sup>8 </sup>
    </b>Ang kaloob ay batong nagtatamo ng lingap sa mga mata ng dakilang may-ari nito. Saanman siya bumaling ay nagtatagumpay siya.</p>
  <p class="sb">
    <a id="chapter17_verse9"></a>
    <b>
      <sup>9 </sup>
    </b>Ang nagtatakip ng pagsalansang ay naghahangad ng <a id="page1028"></a>pag-ibig, at siyang salita nang salita tungkol sa isang bagay ay naghihiwalay niyaong malalapít sa isa’t isa.</p>
  <p class="sb">
    <a id="chapter17_verse10"></a>
    <b>
      <sup>10 </sup>
    </b>Ang pagsaway ay tumatagos nang mas malalim sa isa na may unawa kaysa sa pananakit sa hangal nang isang daang ulit.</p>
  <p class="sb">
    <a id="chapter17_verse11"></a>
    <b>
      <sup>11 </sup>
    </b>Paghihimagsik lamang ang laging hinahangad ng masama, at malupit ang mensahero na isinusugo laban sa kaniya.</p>
  <p class="sb">
    <a id="chapter17_verse12"></a>
    <b>
      <sup>12 </sup>
    </b>Masalubong na ng tao ang oso na nawalan ng mga anak nito kaysa ang sinumang hangal sa kaniyang kamangmangan.</p>
  <p class="sb">
    <a id="chapter17_verse13"></a>
    <b>
      <sup>13 </sup>
    </b>Kung tungkol sa sinumang gumaganti ng kasamaan kapalit ng kabutihan, ang kasamaan ay hindi hihiwalay sa kaniyang bahay.</p>
  <p class="sb">
    <a id="chapter17_verse14"></a>
    <b>
      <sup>14 </sup>
    </b>Ang pasimula ng pagtatalo ay gaya ng isang nagpapakawala ng tubig; kaya bago sumiklab ang away, umalis ka na.</p>
  <p class="sb">
    <a id="chapter17_verse15"></a>
    <b>
      <sup>15 </sup>
    </b>Ang sinumang nag-aaring matuwid sa balakyot at ang sinumang nag-aaring balakyot sa matuwid—kapuwa sila karima-rimarim kay Jehova.</p>
  <p class="sb">
    <a id="chapter17_verse16"></a>
    <b>
      <sup>16 </sup>
    </b>Bakit nga ba nasa kamay ng hangal ang halagang pambili ng karunungan, gayong wala naman siyang puso?</p>
  <p class="sb">
    <a id="chapter17_verse17"></a>
    <b>
      <sup>17 </sup>
    </b>Ang tunay na kaibigan ay umiibig sa lahat ng panahon, at isang kapatid na ipinanganganak kapag may kabagabagan.</p>
  <p class="sb">
    <a id="chapter17_verse18"></a>
    <b>
      <sup>18 </sup>
    </b>Ang taong kapos ang puso ay nakikipagkamay, na lubusang nananagot sa harap ng kaniyang kapuwa.</p>
  <p class="sb">
    <a id="chapter17_verse19"></a>
    <b>
      <sup>19 </sup>
    </b>Ang sinumang umiibig sa pagsalansang ay umiibig sa pagtatalo. Ang sinumang nagpapataas ng kaniyang pasukang-daan ay naghahanap ng pagbagsak.</p>
  <p class="sb">
    <a id="chapter17_verse20"></a>
    <b>
      <sup>20 </sup>
    </b>Siyang may likong puso ay hindi makasusumpong ng mabuti, at siyang may pilipit na dila ay mahuhulog sa kapahamakan.</p>
  <p class="sb">
    <a id="chapter17_verse21"></a>
    <b>
      <sup>21 </sup>
    </b>Ang ama na nagkaanak ng batang hangal—ito ay kapighatian sa kaniya; at ang ama ng batang mangmang ay hindi nagsasaya.</p>
  <p class="sb">
    <a id="chapter17_verse22"></a>
    <b>
      <sup>22 </sup>
    </b>Ang masayang puso ay nakabubuti bilang pampagaling, ngunit ang bagbag na espiritu ay tumutuyo ng mga buto.</p>
  <p class="sb">
    <a id="chapter17_verse23"></a>
    <b>
      <sup>23 </sup>
    </b>Ang balakyot ay tumatanggap ng suhol mula sa dibdib upang baluktutin ang mga landas ng kahatulan.</p>
  <p class="sb">
    <a id="chapter17_verse24"></a>
    <b>
      <sup>24 </sup>
    </b>Ang karunungan ay nasa harap ng mukha ng may-unawa, ngunit ang mga mata ng hangal ay nasa dulo ng lupa.</p>
  <p class="sb">
    <a id="chapter17_verse25"></a>
    <b>
      <sup>25 </sup>
    </b>Ang anak na hangal ay kaligaligan sa kaniyang ama at kapaitan sa nanganak sa kaniya.</p>
  <p class="sb">
    <a id="chapter17_verse26"></a>
    <b>
      <sup>26 </sup>
    </b>Karagdagan pa, ang pagpapataw ng multa sa matuwid ay hindi mabuti. Ang pananakit sa mga taong mahal ay labag sa kung ano ang matuwid.</p>
  <p class="sb">
    <a id="chapter17_verse27"></a>
    <b>
      <sup>27 </sup>
    </b>Ang sinumang nagpipigil ng kaniyang mga pananalita ay nagtataglay ng kaalaman, at ang taong may kaunawaan ay malamig ang espiritu.</p>
  <p class="sb">
    <a id="chapter17_verse28"></a>
    <b>
      <sup>28 </sup>
    </b>Kahit ang mangmang, kapag nanatiling tahimik, ay ituturing na marunong; ang sinumang nagtitikom ng kaniyang mga labi, bilang may unawa.</p>
</div>