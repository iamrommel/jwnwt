<div><div id="chapter10_verse1"><span class="w_ch"><b>10 </b></span>“Humiling kayo kay Jehova ng ulan  sa panahon ng ulan sa tagsibol,  kay Jehova nga na siyang gumagawa ng mga kaulapang-bagyo,  at siyang nagbibigay ng buhos ng ulan sa kanila,  sa bawat isa ay pananim sa parang.  </div><div id="chapter10_verse2"><b><sup>2 </sup></b>Sapagkat ang mga terapim  ay nagsalita niyaong mahiwaga; at ang mga manghuhula naman ay nagpangitain ng kabulaanan,  at mga panaginip na walang saysay ang patuloy nilang sinasalita, at nagsisikap silang mang-aliw nang walang kabuluhan.  Kaya naman lilisan nga silang gaya ng isang kawan;  sila ay mapipighati, sapagkat walang pastol. </div><div id="chapter10_verse3"><b><sup>3 </sup></b>“Laban sa mga pastol ay nag-init ang aking galit,  at laban sa mga tulad-kambing na lider  ay hihingi ako ng pagsusulit;  sapagkat ibinaling ni Jehova ng mga hukbo ang kaniyang pansin sa kaniyang kawan,  sa sambahayan ni Juda, at ginawa niya silang tulad ng kaniyang maringal na kabayo  sa pagbabaka. </div><div id="chapter10_verse4"><b><sup>4 </sup></b>Mula sa kaniya ang pangunahing tao,  mula sa kaniya ang katulong na tagapamahala,  mula sa kaniya ang busog para sa pagbabaka;  mula sa kaniya ay lumalabas ang bawat tagapag-utos,  magkakasamang lahat. </div><div id="chapter10_verse5"><b><sup>5 </sup></b>At sila ay magiging gaya ng makapangyarihang mga lalaki  na yumayapak sa lusak ng mga lansangan sa pagbabaka.  At sila ay makikipagbaka, sapagkat si Jehova ay sumasakanila;  at ang mga nakasakay sa mga kabayo ay daranas ng kahihiyan.  </div><div id="chapter10_verse6"><b><sup>6 </sup></b>At padadakilain ko ang sambahayan ni Juda, at ang sambahayan ni Jose ay ililigtas ko.  At bibigyan ko sila ng tahanan, sapagkat pagpapakitaan ko sila ng awa;  at sila ay magiging gaya niyaong mga hindi ko itinakwil;  sapagkat ako ay si Jehova na kanilang Diyos, at sasagutin ko sila.  </div><div id="chapter10_verse7"><b><sup>7 </sup></b>At yaong mga sa Efraim ay magiging gaya ng isang makapangyarihang lalaki,  at ang kanilang puso ay magsasaya na para bang dahil sa alak.  At makikita ng kanilang sariling mga anak at tiyak na magsasaya;  ang kanilang puso ay magagalak kay Jehova. </div><div id="chapter10_verse8"><b><sup>8 </sup></b>“ ‘Sisipulan  ko sila at titipunin sila; sapagkat tiyak na tutubusin  ko sila, at sila ay darami, katulad niyaong mga dumami.  </div><div id="chapter10_verse9"><b><sup>9 </sup></b>At pangangalatin ko silang parang <div id="page1439"></div>binhi sa gitna ng mga bayan,  at sa malalayong dako ay aalalahanin nila ako;  at sila ay manunumbalik na kasama ng kanilang mga anak at babalik.  </div><div id="chapter10_verse10"><b><sup>10 </sup></b>At ibabalik ko sila mula sa lupain ng Ehipto;  at mula sa Asirya ay titipunin ko sila;  at sa lupain ng Gilead  at Lebanon ay dadalhin ko sila, at walang dakong masusumpungan para sa kanila.  </div><div id="chapter10_verse11"><b><sup>11 </sup></b>At daraan siya sa dagat nang may kabagabagan;  at sa dagat ay pababagsakin niya ang mga alon,  at ang lahat ng mga kalaliman ng Nilo ay matutuyo.  At ang pagmamapuri ng Asirya ay ibababa,  at ang mismong setro  ng Ehipto ay maglalaho.  </div><div id="chapter10_verse12"><b><sup>12 </sup></b>At padadakilain ko sila kay Jehova,  at sa kaniyang pangalan ay lalakad sila,’  ang sabi ni Jehova.”</div></div>