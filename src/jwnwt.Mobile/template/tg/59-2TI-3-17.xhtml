<div><div id="chapter3_verse1"><span class="w_ch"><b>3 </b></span>Ngunit alamin mo ito, na sa mga huling araw ay darating ang mga panahong mapanganib na mahirap pakitunguhan. </div><div id="chapter3_verse2"><b><sup>2 </sup></b>Sapagkat ang mga tao ay magiging mga maibigin sa kanilang sarili, mga maibigin sa salapi, mga mapagmapuri sa sarili, mga palalo, mga mamumusong, mga masuwayin sa mga magulang, mga walang utang-na-loob, mga di-matapat, </div><div id="chapter3_verse3"><b><sup>3 </sup></b>mga walang likas na pagmamahal, mga hindi bukás sa anumang kasunduan, mga maninirang-puri, mga walang pagpipigil sa sarili, mga mabangis, mga walang pag-ibig sa kabutihan, </div><div id="chapter3_verse4"><b><sup>4 </sup></b>mga mapagkanulo, mga matigas ang ulo, mga mapagmalaki, mga maibigin sa mga kaluguran kaysa maibigin <div id="page1801"></div>sa Diyos, </div><div id="chapter3_verse5"><b><sup>5 </sup></b>na may anyo ng makadiyos na debosyon ngunit nagbubulaan sa kapangyarihan nito; at layuan mo ang mga ito. </div><div id="chapter3_verse6"><b><sup>6 </sup></b>Sapagkat mula sa mga ito ay bumabangon yaong mga tao na may-katusuhang pumapasok sa mga sambahayan at dinadala bilang kanilang mga bihag ang mahihinang babae na lipos ng mga kasalanan, naakay ng iba’t ibang pagnanasa, </div><div id="chapter3_verse7"><b><sup>7 </sup></b>laging nag-aaral gayunma’y hindi kailanman sumasapit sa tumpak na kaalaman sa katotohanan.</div><div id="chapter3_verse8"><b><sup>8 </sup></b>Ngayon kung paanong sinalansang nina Janes at Jambres si Moises, patuloy ring sinasalansang ng mga ito ang katotohanan, mga taong lubusang napasamâ ang pag-iisip, itinakwil kung tungkol sa pananampalataya. </div><div id="chapter3_verse9"><b><sup>9 </sup></b>Gayunpaman, hindi na sila susulong pa, sapagkat ang kanilang kabaliwan ay magiging napakalinaw sa lahat, gaya nga ng kabaliwan ng dalawang lalaking iyon. </div><div id="chapter3_verse10"><b><sup>10 </sup></b>Ngunit maingat mong sinundan ang aking turo, ang aking landasin sa buhay, ang aking layunin, ang aking pananampalataya, ang aking mahabang pagtitiis, ang aking pag-ibig, ang aking pagbabata, </div><div id="chapter3_verse11"><b><sup>11 </sup></b>ang mga pag-uusig sa akin, ang aking mga pagdurusa, ang uri ng mga bagay na nangyari sa akin sa Antioquia, sa Iconio, sa Listra, ang uri ng mga pag-uusig na tiniis ko; gayunma’y mula sa lahat ng mga ito ay iniligtas ako ng Panginoon. </div><div id="chapter3_verse12"><b><sup>12 </sup></b>Sa katunayan, lahat niyaong mga nagnanasang mabuhay na may makadiyos na debosyon may kaugnayan kay Kristo Jesus ay pag-uusigin din. </div><div id="chapter3_verse13"><b><sup>13 </sup></b>Ngunit ang mga taong balakyot at mga impostor ay magpapatuloy mula sa masama tungo sa lalong masama, nanlíligaw at naililigaw.</div><div id="chapter3_verse14"><b><sup>14 </sup></b>Gayunman, magpatuloy ka sa mga bagay na iyong natutuhan at nahikayat na sampalatayanan, yamang nalalaman mo kung kaninong mga tao natutuhan mo ang mga ito </div><div id="chapter3_verse15"><b><sup>15 </sup></b>at na mula sa pagkasanggol ay alam mo na ang banal na mga kasulatan, na makapagpaparunong sa iyo ukol sa kaligtasan sa pamamagitan ng pananampalataya may kaugnayan kay Kristo Jesus. </div><div id="chapter3_verse16"><b><sup>16 </sup></b>Ang lahat ng Kasulatan ay kinasihan ng Diyos at kapaki-pakinabang sa pagtuturo, sa pagsaway, sa pagtutuwid ng mga bagay-bagay, sa pagdidisiplina sa katuwiran, </div><div id="chapter3_verse17"><b><sup>17 </sup></b>upang ang tao ng Diyos ay maging lubos na may kakayahan, lubusang nasangkapan ukol sa bawat mabuting gawa.</div></div>