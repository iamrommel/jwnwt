<div>
  <div id="chapter3_verse1">
    <span class="w_ch">
      <b>3 </b>
    </span>At ito ang mga salinlahi ni Aaron at ni Moises nang araw na magsalita si Jehova kay Moises sa Bundok Sinai. </div>
  <div id="chapter3_verse2">
    <b>
      <sup>2 </sup>
    </b>At ito ang mga pangalan ng mga anak ni Aaron: ang panganay na si Nadab at si Abihu, si Eleazar at si Itamar. </div>
  <div id="chapter3_verse3">
    <b>
      <sup>3 </sup>
    </b>Ito ang mga pangalan ng mga anak ni Aaron, na mga pinahirang saserdote na ang mga kamay ay pinuspos ng kapangyarihan upang maglingkod bilang mga saserdote. </div>
  <div id="chapter3_verse4">
    <b>
      <sup>4 </sup>
    </b>Gayunman, si Nadab at si Abihu ay namatay sa harap ni Jehova nang maghandog sila ng kakaibang apoy sa harap ni Jehova sa ilang ng Sinai; at hindi sila nagkaroon ng anak. Ngunit si Eleazar at si Itamar ay nagpatuloy na maglingkod bilang mga saserdote na kasama ni Aaron na kanilang ama.</div>
  <div id="chapter3_verse5">
    <b>
      <sup>5 </sup>
    </b>At nagsalita si Jehova kay Moises, na sinasabi: </div>
  <div id="chapter3_verse6">
    <b>
      <sup>6 </sup>
    </b>“Ilapit mo ang tribo ni Levi, at patayuin mo sila sa harap ni Aaron na saserdote, at maglilingkod sila sa kaniya. </div>
  <div id="chapter3_verse7">
    <b>
      <sup>7 </sup>
    </b>At tutuparin nila ang kanilang katungkulan sa kaniya at ang kanilang katungkulan sa buong kapulungan sa harap ng tolda ng kapisanan sa pagganap ng paglilingkod sa tabernakulo. </div>
  <div id="chapter3_verse8">
    <b>
      <sup>8 </sup>
    </b>At iingatan nila ang lahat ng mga kagamitan ng tolda ng kapisanan, ang katungkulan nga ng mga anak ni Israel sa pagganap ng paglilingkod sa tabernakulo. </div>
  <div id="chapter3_verse9">
    <b>
      <sup>9 </sup>
    </b>At ibibigay mo ang mga Levita kay Aaron at sa kaniyang mga anak. Sila ay mga ibinigay, na ibinigay sa kaniya mula sa mga anak ni Israel. </div>
  <div id="chapter3_verse10">
    <b>
      <sup>10 </sup>
    </b>At aatasan mo si Aaron at ang kaniyang mga anak, at iingatan nila ang kanilang pagkasaserdote; at sinumang lumapit na ibang tao ay papatayin.”</div>
  <div id="chapter3_verse11">
    <b>
      <sup>11 </sup>
    </b>At si Jehova ay patuloy na nagsalita kay Moises, na sinasabi: </div>
  <div id="chapter3_verse12">
    <b>
      <sup>12 </sup>
    </b>“Kung tungkol sa akin, narito! kinukuha ko ang mga Levita mula sa mga anak ni Israel na kahalili ng lahat ng panganay na nagbubukas ng bahay-bata ng mga anak ni Israel; at ang mga Levita ay magiging akin. </div>
  <div id="chapter3_verse13">
    <b>
      <sup>13 </sup>
    </b>Sapagkat ang lahat ng panganay ay akin. Nang araw na saktan ko ang lahat ng panganay sa lupain ng Ehipto ay pinabanal ko sa akin ang lahat ng panganay sa Israel mula sa tao hanggang sa hayop. Sila ay magiging akin. Ako ay si Jehova.”</div>
  <div id="chapter3_verse14">
    <b>
      <sup>14 </sup>
    </b>At nagsalita pa si Jehova kay Moises sa ilang ng Sinai, na sinasabi: </div>
  <div id="chapter3_verse15">
    <b>
      <sup>15 </sup>
    </b>“Irehistro mo ang mga anak ni Levi ayon sa sambahayan ng kanilang mga ama ayon sa kanilang mga pamilya. Bawat lalaki mula sa gulang na isang buwan pataas ay irerehistro mo.” </div>
  <div id="chapter3_verse16">
    <b>
      <sup>16 </sup>
    </b>At inirehistro sila ni Moises sa utos ni Jehova, gaya ng iniutos sa kaniya. </div>
  <div id="chapter3_verse17">
    <b>
      <sup>17 </sup>
    </b>At ito ang naging mga anak ni Levi ayon sa kanilang mga pangalan: si Gerson at si Kohat at si Merari.</div>
  <div id="chapter3_verse18">
    <b>
      <sup>18 </sup>
    </b>At ito ang mga pangalan ng mga anak ni Gerson ayon sa kanilang mga pamilya: si Libni at si Simei.</div>
  <div id="chapter3_verse19">
    <b>
      <sup>19 </sup>
    </b>At ang mga anak ni Kohat ayon sa kanilang mga pamilya ay <div id="page220"></div>sina Amram at Izhar, Hebron at Uziel.</div>
  <div id="chapter3_verse20">
    <b>
      <sup>20 </sup>
    </b>At ang mga anak ni Merari ayon sa kanilang mga pamilya ay sina Mahali at Musi.</div>
  <div id="chapter3_verse21">
    <b>
      <sup>21 </sup>
    </b>Kay Gerson nagmula ang pamilya ng mga Libnita at ang pamilya ng mga Simeita. Ito ang mga pamilya ng mga Gersonita. </div>
  <div id="chapter3_verse22">
    <b>
      <sup>22 </sup>
    </b>Ang mga rehistrado sa kanila ay ayon sa bilang ng lahat ng lalaki mula sa gulang na isang buwan pataas. Ang mga rehistrado sa kanila ay pitong libo limang daan. </div>
  <div id="chapter3_verse23">
    <b>
      <sup>23 </sup>
    </b>Ang mga pamilya ng mga Gersonita ay nasa likuran ng tabernakulo. Sila ay nagkakampo sa dakong kanluran. </div>
  <div id="chapter3_verse24">
    <b>
      <sup>24 </sup>
    </b>At ang pinuno ng sambahayan sa panig ng ama para sa mga Gersonita ay si Eliasap na anak ni Lael. </div>
  <div id="chapter3_verse25">
    <b>
      <sup>25 </sup>
    </b>At ang katungkulan ng mga anak ni Gerson sa tolda ng kapisanan ay ang tabernakulo at ang tolda, ang pantakip nito at ang pantabing sa pasukan ng tolda ng kapisanan, </div>
  <div id="chapter3_verse26">
    <b>
      <sup>26 </sup>
    </b>at ang mga tabing ng looban at ang pantabing sa pasukan ng looban na nasa palibot ng tabernakulo at ng altar, at ang mga pantoldang panali nito, para sa lahat ng paglilingkod dito.</div>
  <div id="chapter3_verse27">
    <b>
      <sup>27 </sup>
    </b>At kay Kohat nagmula ang pamilya ng mga Amramita at ang pamilya ng mga Izharita at ang pamilya ng mga Hebronita at ang pamilya ng mga Uzielita. Ito ang mga pamilya ng mga Kohatita. </div>
  <div id="chapter3_verse28">
    <b>
      <sup>28 </sup>
    </b>Sa bilang ng lahat ng lalaki mula sa gulang na isang buwan pataas ay may walong libo anim na raan, na nag-aasikaso ng katungkulan sa dakong banal. </div>
  <div id="chapter3_verse29">
    <b>
      <sup>29 </sup>
    </b>Ang mga pamilya ng mga anak ni Kohat ay nagkakampo sa panig ng tabernakulo sa dakong timog. </div>
  <div id="chapter3_verse30">
    <b>
      <sup>30 </sup>
    </b>At ang pinuno ng sambahayan sa panig ng ama para sa mga pamilya ng mga Kohatita ay si Elisapan na anak ni Uziel. </div>
  <div id="chapter3_verse31">
    <b>
      <sup>31 </sup>
    </b>At ang kanilang katungkulan ay ang Kaban at ang mesa at ang kandelero at ang mga altar at ang mga kagamitan ng dakong banal na ginagamit nila sa paglilingkod at ang pantabing, at lahat ng paglilingkod dito.</div>
  <div id="chapter3_verse32">
    <b>
      <sup>32 </sup>
    </b>At ang pinuno ng mga pinuno ng mga Levita ay si Eleazar na anak ni Aaron na saserdote, na nangangasiwa sa mga nag-aasikaso ng katungkulan sa dakong banal.</div>
  <div id="chapter3_verse33">
    <b>
      <sup>33 </sup>
    </b>Kay Merari nagmula ang pamilya ng mga Mahalita at ang pamilya ng mga Musita. Ito ang mga pamilya ni Merari. </div>
  <div id="chapter3_verse34">
    <b>
      <sup>34 </sup>
    </b>At ang mga rehistrado sa kanila ayon sa bilang ng lahat ng lalaki mula sa gulang na isang buwan pataas ay anim na libo dalawang daan. </div>
  <div id="chapter3_verse35">
    <b>
      <sup>35 </sup>
    </b>At ang pinuno ng sambahayan sa panig ng ama para sa mga pamilya ni Merari ay si Zuriel na anak ni Abihail. Sila ay nagkakampo sa panig ng tabernakulo sa dakong hilaga. </div>
  <div id="chapter3_verse36">
    <b>
      <sup>36 </sup>
    </b>At ang pangangasiwa na katungkulan ng mga anak ni Merari ay ang mga hamba ng tabernakulo at ang mga barakilan nito at ang mga haligi nito at ang may-ukit na mga tuntungan nito at lahat ng mga kagamitan nito at lahat ng paglilingkod dito, </div>
  <div id="chapter3_verse37">
    <b>
      <sup>37 </sup>
    </b>at ang mga haligi ng looban sa palibot at ang kanilang may-ukit na mga tuntungan at ang kanilang mga pantoldang tulos at ang kanilang mga pantoldang panali.</div>
  <div id="chapter3_verse38">
    <b>
      <sup>38 </sup>
    </b>At yaong mga nagkakampo sa harap ng tabernakulo sa dakong silangan, sa harap ng tolda ng kapisanan sa dakong sikatan ng araw, ay si Moises at si Aaron at ang kaniyang mga anak, yaong mga nag-aasikaso ng katungkulan sa santuwaryo, bilang katungkulan para sa mga <div id="page221"></div>anak ni Israel. At sinumang lumapit na ibang tao ay papatayin.</div>
  <div id="chapter3_verse39">
    <b>
      <sup>39 </sup>
    </b>Ang lahat ng rehistrado mula sa mga Levita na inirehistro ni Moises at ni Aaron sa utos ni Jehova ayon sa kanilang mga pamilya, ang lahat ng lalaki mula sa gulang na isang buwan pataas, ay dalawampu’t dalawang libo.</div>
  <div id="chapter3_verse40">
    <b>
      <sup>40 </sup>
    </b>Pagkatapos ay sinabi ni Jehova kay Moises: “Irehistro mo ang lahat ng panganay na lalaki sa mga anak ni Israel mula sa gulang na isang buwan pataas, at kunin mo ang bilang ng kanilang mga pangalan. </div>
  <div id="chapter3_verse41">
    <b>
      <sup>41 </sup>
    </b>At kukunin mo ang mga Levita para sa akin—ako ay si Jehova—na kahalili ng lahat ng panganay sa mga anak ni Israel, at ang mga alagang hayop ng mga Levita na kahalili ng lahat ng panganay sa mga alagang hayop ng mga anak ni Israel.” </div>
  <div id="chapter3_verse42">
    <b>
      <sup>42 </sup>
    </b>At inirehistro ni Moises, gaya ng iniutos ni Jehova sa kaniya, ang lahat ng panganay sa mga anak ni Israel. </div>
  <div id="chapter3_verse43">
    <b>
      <sup>43 </sup>
    </b>At lahat ng panganay na lalaki ayon sa bilang ng mga pangalan mula sa gulang na isang buwan pataas sa mga rehistrado sa kanila ay dalawampu’t dalawang libo dalawang daan at pitumpu’t tatlo.</div>
  <div id="chapter3_verse44">
    <b>
      <sup>44 </sup>
    </b>At si Jehova ay patuloy na nagsalita kay Moises, na sinasabi: </div>
  <div id="chapter3_verse45">
    <b>
      <sup>45 </sup>
    </b>“Kunin mo ang mga Levita bilang kahalili ng lahat ng panganay sa mga anak ni Israel, at ang mga alagang hayop ng mga Levita bilang kahalili ng kanilang mga alagang hayop; at ang mga Levita ay magiging akin. Ako ay si Jehova. </div>
  <div id="chapter3_verse46">
    <b>
      <sup>46 </sup>
    </b>At bilang pantubos na halaga ng dalawang daan at pitumpu’t tatlo mula sa panganay ng mga anak ni Israel, na lumabis kaysa sa mga Levita, </div>
  <div id="chapter3_verse47">
    <b>
      <sup>47 </sup>
    </b>kukuha ka ng limang siklo para sa bawat tao. Kukunin mo iyon ayon sa siklo ng dakong banal. Ang isang siklo ay dalawampung gerah. </div>
  <div id="chapter3_verse48">
    <b>
      <sup>48 </sup>
    </b>At ibibigay mo ang salapi kay Aaron at sa kaniyang mga anak bilang pantubos na halaga niyaong mga lumabis kaysa sa kanila.” </div>
  <div id="chapter3_verse49">
    <b>
      <sup>49 </sup>
    </b>Sa gayon ay kinuha ni Moises ang salapi na halagang pantubos mula roon sa mga lumabis sa pantubos na halaga ng mga Levita. </div>
  <div id="chapter3_verse50">
    <b>
      <sup>50 </sup>
    </b>Mula sa panganay ng mga anak ni Israel ay kinuha niya ang salapi, isang libo tatlong daan at animnapu’t limang siklo, ayon sa siklo ng dakong banal. </div>
  <div id="chapter3_verse51">
    <b>
      <sup>51 </sup>
    </b>Pagkatapos ay ibinigay ni Moises ang salapi na pantubos na halaga kay Aaron at sa kaniyang mga anak ayon sa utos ni Jehova, gaya ng iniutos ni Jehova kay Moises.</div>
</div>