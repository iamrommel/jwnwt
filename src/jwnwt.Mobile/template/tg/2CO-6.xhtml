<div>
  <div id="chapter6_verse1">
    <span class="w_ch">
      <b>6 </b>
    </span>Yamang gumagawang kasama niya, namamanhik din kami sa inyo na huwag tanggapin ang di-sana-nararapat na kabaitan ng Diyos at sumala sa layunin nito. </div>
  <div id="chapter6_verse2">
    <b>
      <sup>2 </sup>
    </b>Sapagkat sinasabi niya: “Sa isang kaayaayang panahon ay dininig kita, at sa isang araw ng kaligtasan ay tinulungan kita.” Narito! Ngayon ang lalong kaayaayang panahon. Narito! Ngayon ang araw ng kaligtasan.</div>
  <div id="chapter6_verse3">
    <b>
      <sup>3 </sup>
    </b>Sa anumang paraan ay hindi kami nagbibigay ng anumang dahilan na ikatitisod, upang ang aming ministeryo ay huwag makitaan ng pagkakamali; </div>
  <div id="chapter6_verse4">
    <b>
      <sup>4 </sup>
    </b>kundi sa bawat paraan <div id="page1746"></div>ay inirerekomenda namin ang aming sarili bilang mga ministro ng Diyos, sa maraming pagbabata, sa mga kapighatian, sa mga pangangailangan, sa mga kahirapan, </div>
  <div id="chapter6_verse5">
    <b>
      <sup>5 </sup>
    </b>sa mga pambubugbog, sa mga bilangguan, sa mga kaguluhan, sa mga pagpapagal, sa mga gabing walang tulog, sa mga panahong walang makain, </div>
  <div id="chapter6_verse6">
    <b>
      <sup>6 </sup>
    </b>sa kadalisayan, sa kaalaman, sa mahabang pagtitiis, sa kabaitan, sa banal na espiritu, sa pag-ibig na walang pagpapaimbabaw, </div>
  <div id="chapter6_verse7">
    <b>
      <sup>7 </sup>
    </b>sa tapat na pananalita, sa kapangyarihan ng Diyos; sa pamamagitan ng mga sandata ng katuwiran sa kanang kamay at sa kaliwa, </div>
  <div id="chapter6_verse8">
    <b>
      <sup>8 </sup>
    </b>sa pamamagitan ng kaluwalhatian at kasiraang-puri, sa pamamagitan ng masamang ulat at mabuting ulat; gaya ng mga manlilinlang at gayunma’y tapat, </div>
  <div id="chapter6_verse9">
    <b>
      <sup>9 </sup>
    </b>gaya ng mga di-kilala at gayunma’y nakikilala, gaya ng mga namamatay at gayunman, narito! nabubuhay kami, gaya ng mga dinidisiplina at gayunma’y hindi ibinibigay sa kamatayan, </div>
  <div id="chapter6_verse10">
    <b>
      <sup>10 </sup>
    </b>gaya ng mga nalulumbay ngunit palaging nagsasaya, gaya ng mga dukha ngunit pinayayaman ang marami, gaya ng mga walang pag-aari at gayunma’y nagmamay-ari ng lahat ng bagay.</div>
  <div id="chapter6_verse11">
    <b>
      <sup>11 </sup>
    </b>Ang aming bibig ay binuksan para sa inyo, mga taga-Corinto, ang aming puso ay lumawak. </div>
  <div id="chapter6_verse12">
    <b>
      <sup>12 </sup>
    </b>Hindi kayo nasisikipan sa loob namin, kundi nasisikipan kayo sa inyong sariling magiliw na pagmamahal. </div>
  <div id="chapter6_verse13">
    <b>
      <sup>13 </sup>
    </b>Kaya, bilang ganting kabayaran—nagsasalita akong gaya ng sa mga anak—kayo rin ay magpalawak.</div>
  <div id="chapter6_verse14">
    <b>
      <sup>14 </sup>
    </b>Huwag kayong makipamatok nang kabilan sa mga di-sumasampalataya. Sapagkat anong pakikisama mayroon ang katuwiran sa katampalasanan? O anong pakikibahagi mayroon ang liwanag sa kadiliman? </div>
  <div id="chapter6_verse15">
    <b>
      <sup>15 </sup>
    </b>Karagdagan pa, anong pagkakasuwato mayroon sa pagitan ni Kristo at ni Belial? O anong bahagi mayroon ang isang tapat na tao sa isang di-sumasampalataya? </div>
  <div id="chapter6_verse16">
    <b>
      <sup>16 </sup>
    </b>At anong pakikipagkasundo mayroon ang templo ng Diyos sa mga idolo? Sapagkat tayo ay templo ng isang Diyos na buháy; gaya ng sinabi ng Diyos: “Ako ay mananahan sa gitna nila at lalakad sa gitna nila, at ako ang magiging kanilang Diyos, at sila ang magiging aking bayan.” </div>
  <div id="chapter6_verse17">
    <b>
      <sup>17 </sup>
    </b>“ ‘Kaya nga lumabas kayo mula sa kanila, at humiwalay kayo,’ sabi ni Jehova, ‘at tigilan na ninyo ang paghipo sa maruming bagay’ ”; “ ‘at tatanggapin ko kayo.’ ” </div>
  <div id="chapter6_verse18">
    <b>
      <sup>18 </sup>
    </b>“ ‘At ako ay magiging isang ama sa inyo, at kayo ay magiging mga anak na lalaki at mga anak na babae sa akin,’ sabi ni Jehova na Makapangyarihan-sa-lahat.”</div>
</div>