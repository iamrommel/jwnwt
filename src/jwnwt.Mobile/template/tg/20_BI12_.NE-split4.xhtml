<div>
  <div id="chapter4_verse1">
    <span class="w_ch">
      <b>4 </b>
    </span>At nangyari, nang marinig ni Sanbalat na muli naming itinatayo ang pader, siya ay nagalit at lubhang napoot, at patuloy niyang inalipusta ang mga Judio. </div>
  <div id="chapter4_verse2">
    <b>
      <sup>2 </sup>
    </b>At pinasimulan niyang sabihin sa harap ng kaniyang mga kapatid at ng hukbong militar ng Samaria, oo, pinasimulan niyang sabihin: “Ano ang ginagawa nitong mahihinang Judio? Aasa ba sila sa kanilang sarili? Maghahain ba sila? Makatatapos ba sila sa isang araw? Bubuhayin ba nila ang mga bato mula sa mga bunton ng maalikabok na basura gayong nasunog na ang mga iyon?”</div>
  <div id="chapter4_verse3">
    <b>
      <sup>3 </sup>
    </b>At si Tobia na Ammonita ay nasa tabi niya, at sinabi niya: “Maging yaong kanilang itinatayo, kung ang isang sorra ay sumampa roon, tiyak na magigiba nito ang kanilang batong pader.”</div>
  <div id="chapter4_verse4">
    <b>
      <sup>4 </sup>
    </b>Dinggin mo, O aming Diyos, sapagkat kami ay naging tampulan ng paghamak; at ibalik mo ang kanilang pandurusta sa kanilang sariling ulo, at ibigay mo sila sa pandarambong sa lupain ng pagkabihag. </div>
  <div id="chapter4_verse5">
    <b>
      <sup>5 </sup>
    </b>At huwag mong takpan ang kanilang kamalian at ang kanilang kasalanan mula sa harap mo. Huwag mong pawiin iyon, sapagkat nagkasala sila laban sa mga tagapagtayo.</div>
  <div id="chapter4_verse6">
    <b>
      <sup>6 </sup>
    </b>Kaya patuloy naming itinayo ang pader, at ang buong pader ay napagdugtong hanggang sa kalahati ng taas nito, at ang bayan ay patuloy na nagtaglay ng puso para sa paggawa.</div>
  <div id="chapter4_verse7">
    <b>
      <sup>7 </sup>
    </b>At nangyari, nang marinig ni Sanbalat at ni Tobia at ng mga Arabe at ng mga Ammonita at ng mga Asdodita na ang pagkukumpuni ng mga pader ng Jerusalem ay sumulong na, sapagkat ang mga puwang ay nagsimula nang masarhan, sila ay lubhang nagalit. </div>
  <div id="chapter4_verse8">
    <b>
      <sup>8 </sup>
    </b>At silang lahat ay nagsimulang magsabuwatang sama-sama upang pumaroon at makipaglaban sa Jerusalem at lumikha ng kaguluhan sa akin. </div>
  <div id="chapter4_verse9">
    <b>
      <sup>9 </sup>
    </b>Ngunit kami ay nanalangin sa aming Diyos at naglagay ng isang bantay laban sa kanila araw at gabi dahil sa kanila.</div>
  <div id="chapter4_verse10">
    <b>
      <sup>10 </sup>
    </b>At ang Juda ay nagsimulang magsabi: “Ang lakas ng tagapagdala ng pasan ay nanlupaypay, at napakarami ng basura; at hindi kami makapagtayo sa pader.”</div>
  <div id="chapter4_verse11">
    <b>
      <sup>11 </sup>
    </b>Bukod diyan, ang aming mga kalaban ay patuloy na nagsabi: “Hindi nila malalaman at hindi nila makikita hanggang sa makarating tayo sa gitna nila, at tiyak na papatayin natin sila at patitigilin ang gawain.”</div>
  <div id="chapter4_verse12">
    <b>
      <sup>12 </sup>
    </b>At nangyari, kailanma’t dumarating ang mga Judio na nananahanang malapit sa kanila, sinasabi nila sa amin nang sampung ulit: “[Sasampa sila] mula sa lahat ng dako na doon ay babalik kayo sa amin.”</div>
  <div id="chapter4_verse13">
    <b>
      <sup>13 </sup>
    </b>Kaya naglagay ako ng mga lalaki sa pinakamabababang bahagi ng dako sa likuran ng pader sa mga hantad na dako, at inilagay ko ang bayan ayon sa mga pamilya taglay ang kanilang mga tabak, ang kanilang mga sibat at ang kanilang mga busog. </div>
  <div id="chapter4_verse14">
    <b>
      <sup>14 </sup>
    </b>Nang makita ko ang kanilang pagkatakot ay kaagad akong tumindig at nagsabi sa mga taong mahal at sa mga kinatawang tagapamahala at sa iba pa sa bayan: “Huwag kayong matakot dahil sa kanila. Si Jehova na Isa na dakila at kakila-kilabot ang ingatan ninyo sa inyong isipan; at ipakipaglaban ninyo ang inyong mga kapatid, ang inyong mga anak na lalaki at ang inyong mga anak na babae, ang inyong mga asawa at ang inyong mga tahanan.”</div>
  <div id="chapter4_verse15">
    <b>
      <sup>15 </sup>
    </b>At nangyari, nang marinig ng aming mga kaaway na iyon ay nahayag na sa amin, anupat binigo ng tunay na Diyos ang kanilang payo at kaming lahat ay bumalik na sa pader, ang bawat isa ay sa kaniyang gawain, </div>
  <div id="chapter4_verse16">
    <b>
      <sup>16 </sup>
    </b>oo, nangyari nga mula nang araw na iyon, ang kalahati sa aking mga kabataang lalaki ay abala sa gawain at ang kalahati sa kanila ay may hawak na mga sibat, mga kalasag at mga busog at mga kutamaya; at ang mga prinsipe ay nasa likuran ng buong sambahayan ni Juda. </div>
  <div id="chapter4_verse17">
    <b>
      <sup>17 </sup>
    </b>Kung tungkol sa mga tagapagtayo sa pader at sa mga bumubuhat ng pasanin ng mga tagapasan, ang bawat isa ay may isang kamay na abala sa gawain habang ang kabilang kamay ay may hawak na suligi. </div>
  <div id="chapter4_verse18">
    <b>
      <sup>18 </sup>
    </b>At ang mga tagapagtayo ay nabibigkisan, ang bawat isa ay may tabak sa kaniyang balakang, habang nagtatayo; at ang tagahihip ng tambuli ay nasa tabi ko.</div>
  <div id="chapter4_verse19">
    <b>
      <sup>19 </sup>
    </b>At sinabi ko sa mga taong mahal at sa mga kinatawang tagapamahala at sa iba pa sa bayan: “Ang gawain ay malaki at malawak, at tayo ay nakapangalat sa pader nang malayo sa isa’t isa. </div>
  <div id="chapter4_verse20">
    <b>
      <sup>20 </sup>
    </b>Kung saang dako ninyo marinig ang tunog ng tambuli, doon kayo magtitipong kasama <div id="page764"></div>namin. Ang ating Diyos ang makikipaglaban para sa atin.”</div>
  <div id="chapter4_verse21">
    <b>
      <sup>21 </sup>
    </b>Habang abala kami sa gawain, ang kalahati naman sa kanila ay may hawak na mga sibat, mula sa pagbubukang-liwayway hanggang sa paglitaw ng mga bituin. </div>
  <div id="chapter4_verse22">
    <b>
      <sup>22 </sup>
    </b>Bukod dito, nang panahong iyon ay sinabi ko sa bayan: “Magpalipas ng gabi ang mga lalaki, ang bawat isa kasama ng kaniyang tagapaglingkod, sa loob ng Jerusalem, at maging bantay natin sila sa gabi at mga manggagawa sa araw.” </div>
  <div id="chapter4_verse23">
    <b>
      <sup>23 </sup>
    </b>Kung tungkol sa akin at sa aking mga kapatid at sa aking mga tagapaglingkod at sa mga lalaking bantay na nasa likuran ko, hindi namin hinuhubad ang aming mga kasuutan, ang bawat isa ay may suligi sa kaniyang kanang kamay.</div>
</div>