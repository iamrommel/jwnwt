<div><div id="chapter17_verse1"><span class="w_ch"><b>17 </b></span>At ang palabunot ay napasatribo ni Manases, sapagkat siya ang panganay ni Jose, para kay Makir na panganay ni Manases, na ama ni Gilead, sapagkat siya ay isang lalaking mandirigma; at ang Gilead at ang Basan ay naging kaniya. </div><div id="chapter17_verse2"><b><sup>2 </sup></b>At nagkaroon ng isang palabunot para sa mga anak ni Manases na natira ayon sa kanilang mga pamilya, para sa mga anak ni Abi-ezer at sa mga anak ni Helek at sa mga anak ni Asriel at sa mga anak ni Sikem at sa mga anak ni Heper at sa mga anak ni Semida. Ito ang mga anak ni Manases na anak ni Jose, ang mga lalaki ayon sa kanilang mga pamilya. </div><div id="chapter17_verse3"><b><sup>3 </sup></b>Kung tungkol kay Zelopehad na anak ni Heper, na anak ni Gilead, na anak ni Makir, na anak ni Manases, hindi siya nagkaroon ng mga anak na lalaki, kundi mga anak na babae, at ito ang mga pangalan ng kaniyang mga anak na babae: Maala at Noa, Hogla, Milca at Tirza. </div><div id="chapter17_verse4"><b><sup>4 </sup></b>At pumaroon sila sa harap ni Eleazar na saserdote at ni Josue na anak ni Nun at sa mga pinuno, na sinasabi: “Si Jehova ang nag-utos kay Moises na bigyan kami ng mana sa gitna ng aming mga kapatid.” Sa gayon ay binigyan niya sila, sa utos ni Jehova, ng mana sa gitna ng mga kapatid ng kanilang ama.</div><div id="chapter17_verse5"><b><sup>5 </sup></b>At may sampung takdang bahagi na napunta sa Manases bukod pa sa lupain ng Gilead at Basan, na nasa kabilang ibayo ng Jordan; </div><div id="chapter17_verse6"><b><sup>6 </sup></b>sapagkat ang mga anak na babae ni Manases ay nagkamit ng mana sa gitna ng kaniyang mga anak na lalaki; at ang lupain ng Gilead ay naging ari-arian ng mga anak ni Manases na natira.</div><div id="chapter17_verse7"><b><sup>7 </sup></b>At ang naging hangganan ng Manases ay mula sa Aser hanggang sa Micmetat, na nasa tapat ng Sikem, at ang hangganan ay lumihis sa gawing kanan sa mga tumatahan sa En-Tapua. </div><div id="chapter17_verse8"><b><sup>8 </sup></b>Ang lupain ng Tapua ay naging sa Manases, ngunit ang Tapua sa may hangganan ng Manases ay sa mga anak ni Efraim. </div><div id="chapter17_verse9"><b><sup>9 </sup></b>At ang hangganan ay lumusong tungo sa agusang libis ng Kana, sa gawing timog sa agusang libis ng mga lunsod na ito ng Efraim sa gitna ng mga lunsod ng Manases, at ang hangganan ng Manases ay nasa hilaga ng agusang libis, at ang naging dulo nito ay sa dagat. </div><div id="chapter17_verse10"><b><sup>10 </sup></b>Ang dakong timog ay sa Efraim at ang dakong hilaga, sa Manases, at ang dagat ang kaniyang <div id="page372"></div>naging hangganan; at sa hilaga ay umaabot sila sa Aser at sa silangan, sa Isacar.</div><div id="chapter17_verse11"><b><sup>11 </sup></b>At naging pag-aari ng Manases sa Isacar at sa Aser ang Bet-sean at ang mga sakop na bayan nito at ang Ibleam at ang mga sakop na bayan nito at ang mga tumatahan sa Dor at ang mga sakop na bayan nito at ang mga tumatahan sa En-dor at ang mga sakop na bayan nito at ang mga tumatahan sa Taanac at ang mga sakop na bayan nito at ang mga tumatahan sa Megido at ang mga sakop na bayan nito, ang tatlo sa matataas na dako.</div><div id="chapter17_verse12"><b><sup>12 </sup></b>At hindi nagawang ariin ng mga anak ni Manases ang mga lunsod na ito, kundi ang mga Canaanita ay nanatili sa pananahanan sa lupaing ito. </div><div id="chapter17_verse13"><b><sup>13 </sup></b>At nangyari nga, nang lumakas na ang mga anak ni Israel, inilagay nila ang mga Canaanita sa puwersahang pagtatrabaho, at hindi nila lubusang itinaboy ang mga ito.</div><div id="chapter17_verse14"><b><sup>14 </sup></b>At ang mga anak ni Jose ay nagsalita kay Josue, na sinasabi: “Bakit mo ako binigyan ng isang palabunot at isang takdang bahagi bilang mana, gayong ako ay isang malaking bayan sa dahilang pinagpapala ako ni Jehova hanggang ngayon?” </div><div id="chapter17_verse15"><b><sup>15 </sup></b>Sa gayon ay sinabi ni Josue sa kanila: “Kung ikaw ay isang malaking bayan, umahon ka sa kagubatan, at putulin mo iyon para sa iyo doon sa lupain ng mga Perizita at mga Repaim, sapagkat naging napakakitid para sa iyo ng bulubunduking pook ng Efraim.” </div><div id="chapter17_verse16"><b><sup>16 </sup></b>At sinabi ng mga anak ni Jose: “Ang bulubunduking pook ay hindi sapat para sa amin, at may mga karong pandigma na may mga lingkaw na bakal sa gitna ng lahat ng mga Canaanita na nananahanan sa lupain ng mababang kapatagan, kapuwa yaong mga nasa Bet-sean at nasa mga sakop na bayan nito at yaong mga nasa mababang kapatagan ng Jezreel.” </div><div id="chapter17_verse17"><b><sup>17 </sup></b>Kaya ganito ang sinabi ni Josue sa sambahayan ni Jose, sa Efraim at sa Manases: “Isa kang malaking bayan, at ang dakilang kapangyarihan ay nasa iyo. Hindi ka dapat tumanggap ng iisang palabunot, </div><div id="chapter17_verse18"><b><sup>18 </sup></b>kundi ang bulubunduking pook ay dapat na mapasaiyo. Dahil iyon ay isang kagubatan, putulin mo iyon, at iyon ang magiging dulong hangganan para sa iyo. Sapagkat dapat mong itaboy ang mga Canaanita, bagaman mayroon silang mga karong pandigma na may mga lingkaw na bakal at sila ay malalakas.”</div></div>