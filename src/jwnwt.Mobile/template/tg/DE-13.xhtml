<div>
  <div id="chapter13_verse1">
    <span class="w_ch">
      <b>13 </b>
    </span>“Kung bumangon sa gitna mo ang isang propeta o isang mánanaginíp ng isang panaginip at magbigay sa iyo ng isang tanda o isang palatandaan, </div>
  <div id="chapter13_verse2">
    <b>
      <sup>2 </sup>
    </b>at magkatotoo ang tanda o ang palatandaan na sinalita niya sa iyo, na sinasabi, ‘Sumunod tayo sa ibang mga diyos, na hindi mo kilala, at paglingkuran natin sila,’ </div>
  <div id="chapter13_verse3">
    <b>
      <sup>3 </sup>
    </b>huwag mong pakinggan ang mga salita ng propetang iyon o ang mánanaginíp ng panaginip na iyon, sapagkat sinusubok kayo ni Jehova na inyong Diyos upang alamin kung iniibig ninyo si Jehova na inyong Diyos nang inyong buong puso at nang inyong buong kaluluwa. </div>
  <div id="chapter13_verse4">
    <b>
      <sup>4 </sup>
    </b>Kay Jehova na inyong Diyos kayo dapat sumunod, at siya ang dapat ninyong katakutan, at ang kaniyang mga utos ang dapat ninyong tuparin, at sa kaniyang tinig kayo dapat makinig, at siya ang dapat ninyong paglingkuran, at sa kaniya kayo dapat mangunyapit. </div>
  <div id="chapter13_verse5">
    <b>
      <sup>5 </sup>
    </b>At ang propetang iyon o ang mánanaginíp na iyon ng panaginip ay dapat patayin, sapagkat nagsalita siya ng paghihimagsik laban kay Jehova na inyong Diyos, na naglabas sa inyo mula sa lupain ng Ehipto at tumubos sa iyo mula sa bahay ng mga alipin, upang ilihis ka mula sa daan na iniuutos sa iyo ni Jehova na iyong Diyos na lakaran; at aalisin mo ang kasamaan sa gitna mo.</div>
  <div id="chapter13_verse6">
    <b>
      <sup>6 </sup>
    </b>“Kung ang kapatid mo, na anak ng iyong ina, o ang iyong anak na lalaki o ang iyong anak na babae o ang iyong minamahal na asawa o ang iyong kaibigan na gaya ng iyong sariling kaluluwa, ay manghikayat sa iyo nang lihim, na sinasabi, ‘Humayo tayo at maglingkod sa ibang mga diyos,’ na hindi mo kilala, ikaw man ni ng iyong mga ninuno, </div>
  <div id="chapter13_verse7">
    <b>
      <sup>7 </sup>
    </b>ang ilan sa mga diyos ng mga bayan na nasa buong palibot ninyo, yaong malalapit sa iyo o yaong malalayo sa iyo, mula sa isang dulo ng lupain hanggang sa kabilang dulo ng lupain, </div>
  <div id="chapter13_verse8">
    <b>
      <sup>8 </sup>
    </b>huwag kang sumang-ayon sa kaniyang nais o makinig man sa kaniya, ni maawa man sa kaniya ang iyong mata, ni mahabag ka man, ni pagtakpan man siya upang ipagsanggalang; </div>
  <div id="chapter13_verse9">
    <b>
      <sup>9 </sup>
    </b>kundi dapat mo siyang patayin nang walang pagsala. Ang iyong kamay ang mangunguna laban sa kaniya upang patayin siya, at pagkatapos ay ang kamay ng buong bayan. </div>
  <div id="chapter13_verse10">
    <b>
      <sup>10 </sup>
    </b>At babatuhin mo siya ng mga bato, at dapat siyang mamatay, sapagkat hinangad niyang italikod ka mula kay Jehova na iyong Diyos, na naglabas sa iyo mula sa lupain ng Ehipto, mula sa bahay ng mga alipin. </div>
  <div id="chapter13_verse11">
    <b>
      <sup>11 </sup>
    </b>Sa gayon ay maririnig ng buong Israel at matatakot, at hindi na sila muling gagawa ng anumang gaya ng masamang bagay na ito sa gitna mo.</div>
  <div id="chapter13_verse12">
    <b>
      <sup>12 </sup>
    </b>“Kung marinig mong sinabi sa isa sa iyong mga lunsod, na ibinibigay sa iyo ni Jehova na iyong Diyos upang doon manahanan, </div>
  <div id="chapter13_verse13">
    <b>
      <sup>13 </sup>
    </b>‘May mga walang-kabuluhang lalaki na lumabas mula sa gitna mo upang maitalikod nila ang mga tumatahan sa kanilang lunsod, na sinasabi: “Humayo tayo at maglingkod sa ibang mga diyos,” na hindi ninyo <div id="page309"></div>kilala,’ </div>
  <div id="chapter13_verse14">
    <b>
      <sup>14 </sup>
    </b>magsaliksik ka rin at magsiyasat at mag-usisa nang lubusan; at kung ang bagay na ito ay maitatag bilang katotohanan, ang karima-rimarim na bagay na ito ay ginawa sa gitna mo, </div>
  <div id="chapter13_verse15">
    <b>
      <sup>15 </sup>
    </b>dapat mong saktan nang walang pagsala ang mga tumatahan sa lunsod na iyon sa pamamagitan ng talim ng tabak. Italaga mo iyon at ang lahat ng naroroon, at ang mga alagang hayop nito, sa pagkapuksa sa talim ng tabak. </div>
  <div id="chapter13_verse16">
    <b>
      <sup>16 </sup>
    </b>At ang lahat ng nasamsam doon ay dapat mong tipunin sa gitna ng liwasan nito, at sunugin mo sa apoy ang lunsod at ang lahat ng nasamsam doon bilang buong handog kay Jehova na iyong Diyos, at iyon ay magiging isang bunton ng mga guho hanggang sa panahong walang takda. Hindi na iyon itatayong muli. </div>
  <div id="chapter13_verse17">
    <b>
      <sup>17 </sup>
    </b>At walang anuman ang dapat madikit sa iyong kamay mula sa bagay na ginawang sagrado sa pamamagitan ng pagbabawal, upang talikuran ni Jehova ang kaniyang nag-aapoy na galit at bigyan ka nga ng awa at tiyak na pagpakitaan ka niya ng awa at paramihin ka, gaya ng isinumpa niya sa iyong mga ninuno. </div>
  <div id="chapter13_verse18">
    <b>
      <sup>18 </sup>
    </b>Sapagkat dapat kang makinig sa tinig ni Jehova na iyong Diyos sa pamamagitan ng pagtupad sa lahat ng kaniyang mga utos na iniuutos ko sa iyo ngayon, upang magawa mo kung ano ang tama sa paningin ni Jehova na iyong Diyos.</div>
</div>