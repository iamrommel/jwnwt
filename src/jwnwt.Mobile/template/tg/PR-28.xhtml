<div>
  <div id="chapter28_verse1">
    <span class="w_ch">
      <b>28 </b>
    </span>Ang mga balakyot ay tumatakas gayong wala namang tumutugis, ngunit ang mga matuwid ay tulad ng batang leon na panatag.</div>
  <div id="chapter28_verse2">
    <b>
      <sup>2 </sup>
    </b>Dahil sa pagsalansang ng lupain ay marami ang hali-haliling mga prinsipe nito, ngunit dahil sa taong may pang-unawa na nagtataglay ng kaalaman kung ano ang tama ay magtatagal ang prinsipe.</div>
  <div id="chapter28_verse3">
    <b>
      <sup>3 </sup>
    </b>Ang matipunong lalaki na dukha at nandaraya sa mga maralita ay gaya ng ulan na tumatangay anupat walang pagkain.</div>
  <div id="chapter28_verse4">
    <b>
      <sup>4 </sup>
    </b>Yaong mga nagpapabaya sa kautusan ay pumupuri sa balakyot, ngunit yaong mga tumutupad ng kautusan ay nagpapakabagabag laban sa kanila.</div>
  <div id="chapter28_verse5">
    <b>
      <sup>5 </sup>
    </b>Ang mga taong nakahilig sa kasamaan ay hindi nakauunawa ng kahatulan, ngunit yaong mga humahanap kay Jehova ay nakauunawa ng lahat ng bagay.</div>
  <div id="chapter28_verse6">
    <b>
      <sup>6 </sup>
    </b>Mas mabuti ang dukhang lumalakad sa kaniyang katapatan kaysa sa isa na liko sa kaniyang mga lakad, bagaman siya ay mayaman.</div>
  <div id="chapter28_verse7">
    <b>
      <sup>7 </sup>
    </b>Ang anak na may unawa ay tumutupad ng kautusan, ngunit ang nakikisama sa matatakaw ay humihiya sa kaniyang ama.</div>
  <div id="chapter28_verse8">
    <b>
      <sup>8 </sup>
    </b>Siyang nagpaparami ng kaniyang mga pag-aari sa pamamagitan ng interes at labis na patubo ay nag-iipon lamang ng mga iyon para sa isa na nagpapakita ng lingap sa mga maralita.</div>
  <div id="chapter28_verse9">
    <b>
      <sup>9 </sup>
    </b>Siyang naglalayo ng kaniyang tainga sa pakikinig sa kautusan—maging ang kaniyang panalangin ay karima-rimarim.</div>
  <div id="chapter28_verse10">
    <b>
      <sup>10 </sup>
    </b>Siyang nagliligaw sa mga matuwid patungo sa masamang daan ang siya ring mahuhulog sa kaniyang sariling hukay, ngunit ang mga walang pagkukulang ang magmamay-ari ng kabutihan.</div>
  <div id="chapter28_verse11">
    <b>
      <sup>11 </sup>
    </b>Ang taong mayaman ay marunong sa kaniyang sariling paningin, ngunit ang maralitang may pang-unawa ay sumisiyasat sa kaniya.</div>
  <div id="chapter28_verse12">
    <b>
      <sup>12 </sup>
    </b>Kapag ang mga matuwid ay nagbubunyi, may saganang kagandahan; ngunit kapag bumabangon ang mga balakyot, ang isang tao ay nagbabalatkayo.</div>
  <div id="chapter28_verse13">
    <b>
      <sup>13 </sup>
    </b>Siyang nagtatakip ng kaniyang mga pagsalansang ay hindi magtatagumpay, ngunit siyang nagtatapat at nag-iiwan ng mga iyon ay pagpapakitaan ng awa.</div>
  <div id="chapter28_verse14">
    <b>
      <sup>14 </sup>
    </b>Maligaya ang taong laging nakadarama ng panghihilakbot, ngunit siyang nagpapatigas ng kaniyang puso ay mahuhulog sa kapahamakan.</div>
  <div id="chapter28_verse15">
    <b>
      <sup>15 </sup>
    </b>Gaya ng umuungol na leon at sumisibasib na oso ang balakyot na tagapamahala sa mga taong maralita.</div>
  <div id="chapter28_verse16">
    <b>
      <sup>16 </sup>
    </b>Ang lider na kapos sa tunay na kaunawaan ay sagana rin sa mapandayang mga gawain, ngunit siyang napopoot sa di-tapat na pakinabang ay magpapalawig ng kaniyang mga araw.</div>
  <div id="chapter28_verse17">
    <b>
      <sup>17 </sup>
    </b>Ang taong napabibigatan ng pagkakasala sa dugo dahil sa isang kaluluwa ay tatakas din patungo sa hukay. Huwag nila siyang pigilin.</div>
  <div id="chapter28_verse18">
    <b>
      <sup>18 </sup>
    </b>Siyang lumalakad nang walang pagkukulang ay maliligtas, ngunit siyang liko sa kaniyang mga lakad ay biglang mabubuwal.</div>
  <div id="chapter28_verse19">
    <b>
      <sup>19 </sup>
    </b>Siyang sumasaka ng kaniyang sariling lupain ay magkakaroon ng sapat na tinapay, at siyang sumusunod sa mga bagay na walang kabuluhan ay magkakaroon ng sapat na karalitaan.</div>
  <div id="chapter28_verse20">
    <b>
      <sup>20 </sup>
    </b>Ang taong may tapat na mga gawa ay tatanggap ng maraming pagpapala, ngunit siyang nagmamadaling magtamo ng kayamanan ay hindi mananatiling walang-sala.</div>
  <div id="chapter28_verse21">
    <b>
      <sup>21 </sup>
    </b>Ang pagpapakita ng pagtatangi ay hindi mabuti, ni ang pagsalansang ng matipunong lalaki dahil lamang sa isang pirasong tinapay.</div>
  <div id="chapter28_verse22">
    <b>
      <sup>22 </sup>
    </b>Ang taong may matang mainggitin ay nagpupunyaging magkamit ng mahahalagang pag-aari, ngunit hindi niya nalalaman na ang kakapusan ay darating sa kaniya.</div>
  <div id="chapter28_verse23">
    <b>
      <sup>23 </sup>
    </b>Siyang sumasaway sa isang tao ay makasusumpong sa dakong huli ng higit na lingap kaysa sa kaniya na labis na mapamuri sa pamamagitan ng kaniyang dila.</div>
  <div id="chapter28_verse24">
    <b>
      <sup>24 </sup>
    </b>Siyang nagnanakaw sa kaniyang ama at sa kaniyang ina at nagsasabi: “Hindi ito pagsalansang,” ay kasamahan ng taong nagpapahamak.</div>
  <div id="chapter28_verse25">
    <b>
      <sup>25 </sup>
    </b>Siyang may mapagmataas na kaluluwa ay pumupukaw ng pagtatalo, ngunit siyang nananalig kay Jehova ay patatabain.</div>
  <div id="chapter28_verse26">
    <b>
      <sup>26 </sup>
    </b>Siyang nagtitiwala sa kaniyang sariling puso ay hangal, ngunit siyang lumalakad na may karunungan ang makatatakas.</div>
  <div id="chapter28_verse27">
    <b>
      <sup>27 </sup>
    </b>Siyang nagbibigay sa dukha ay hindi kakapusin, ngunit siyang nagkukubli ng kaniyang mga mata ay tatanggap ng maraming sumpa.</div>
  <div id="chapter28_verse28">
    <b>
      <sup>28 </sup>
    </b>Kapag bumabangon ang mga balakyot, ang isang tao ay nagkukubli; ngunit kapag nalilipol sila, ang matuwid ay dumarami.</div>
</div>