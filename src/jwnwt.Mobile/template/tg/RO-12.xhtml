<div>
  <div id="chapter12_verse1">
    <span class="w_ch">
      <b>12 </b>
    </span>Dahil dito ay namamanhik ako sa inyo sa pamamagitan ng habag ng Diyos, mga kapatid, na iharap ninyo ang inyong mga katawan na isang haing buháy, banal, kaayaaya sa Diyos, isang sagradong paglilingkod taglay ang inyong kakayahan sa pangangatuwiran. </div>
  <div id="chapter12_verse2">
    <b>
      <sup>2 </sup>
    </b>At huwag na kayong magpahubog ayon sa sistemang ito ng mga bagay, kundi magbagong-anyo kayo sa pamamagitan ng pagbabago ng inyong pag-iisip, upang mapatunayan ninyo sa inyong sarili ang mabuti at kaayaaya at sakdal na kalooban ng Diyos.</div>
  <div id="chapter12_verse3">
    <b>
      <sup>3 </sup>
    </b>Sapagkat sa pamamagitan ng di-sana-nararapat na kabaitan na ibinigay sa akin ay sinasabi ko sa bawat isa sa inyo riyan na huwag mag-isip nang higit tungkol sa kaniyang sarili kaysa sa nararapat isipin; kundi mag-isip upang magkaroon ng matinong kaisipan, ang bawat isa ayon sa sukat ng pananampalataya na ipinamahagi sa kaniya ng Diyos. </div>
  <div id="chapter12_verse4">
    <b>
      <sup>4 </sup>
    </b>Sapagkat kung paanong sa isang katawan ay marami tayong sangkap, ngunit ang lahat ng mga sangkap ay hindi magkakatulad ng gawain, </div>
  <div id="chapter12_verse5">
    <b>
      <sup>5 </sup>
    </b>gayundin tayo, bagaman <div id="page1711"></div>marami, ay isang katawan kaisa ni Kristo, ngunit mga sangkap na ang bawat isa ay nauukol sa isa’t isa. </div>
  <div id="chapter12_verse6">
    <b>
      <sup>6 </sup>
    </b>Kung gayon, yamang mayroon tayong mga kaloob na nagkakaiba-iba ayon sa di-sana-nararapat na kabaitan na ibinigay sa atin, kung hula man, manghula tayo ayon sa pananampalataya na isinukat sa atin; </div>
  <div id="chapter12_verse7">
    <b>
      <sup>7 </sup>
    </b>o isang ministeryo, maging abala tayo sa ministeryong ito; o siya na nagtuturo, maging abala siya sa kaniyang pagtuturo; </div>
  <div id="chapter12_verse8">
    <b>
      <sup>8 </sup>
    </b>o siya na nagpapayo, maging abala siya sa kaniyang pagpapayo; siya na namamahagi, gawin niya iyon nang may pagkamapagbigay; siya na namumuno, gawin niya iyon nang may tunay na kasigasigan; siya na nagpapakita ng awa, gawin niya iyon nang masaya.</div>
  <div id="chapter12_verse9">
    <b>
      <sup>9 </sup>
    </b>Ang inyong pag-ibig ay huwag magkaroon ng pagpapaimbabaw. Kamuhian ninyo ang balakyot, kumapit kayo sa mabuti. </div>
  <div id="chapter12_verse10">
    <b>
      <sup>10 </sup>
    </b>Sa pag-ibig na pangkapatid ay magkaroon kayo ng magiliw na pagmamahal sa isa’t isa. Sa pagpapakita ng dangal sa isa’t isa ay manguna kayo. </div>
  <div id="chapter12_verse11">
    <b>
      <sup>11 </sup>
    </b>Huwag magmakupad sa inyong gawain. Maging maningas kayo sa espiritu. Magpaalipin kayo para kay Jehova. </div>
  <div id="chapter12_verse12">
    <b>
      <sup>12 </sup>
    </b>Magsaya kayo sa pag-asa. Magbata kayo sa ilalim ng kapighatian. Magmatiyaga kayo sa pananalangin. </div>
  <div id="chapter12_verse13">
    <b>
      <sup>13 </sup>
    </b>Mamahagi kayo sa mga banal ayon sa kanilang mga pangangailangan. Sundan ninyo ang landasin ng pagkamapagpatuloy. </div>
  <div id="chapter12_verse14">
    <b>
      <sup>14 </sup>
    </b>Patuloy na pagpalain yaong mga nang-uusig; kayo ay maging mapagpala at huwag manumpa. </div>
  <div id="chapter12_verse15">
    <b>
      <sup>15 </sup>
    </b>Makipagsaya sa mga taong nagsasaya; makitangis sa mga taong tumatangis. </div>
  <div id="chapter12_verse16">
    <b>
      <sup>16 </sup>
    </b>Maging palaisip kayo sa iba na gaya ng sa inyong sarili; huwag magsaisip ng matatayog na bagay, kundi makiayon kayo sa mabababang bagay. Huwag kayong magmarunong sa inyong sariling paningin.</div>
  <div id="chapter12_verse17">
    <b>
      <sup>17 </sup>
    </b>Huwag gumanti kaninuman ng masama para sa masama. Maglaan ng mabubuting bagay sa paningin ng lahat ng tao. </div>
  <div id="chapter12_verse18">
    <b>
      <sup>18 </sup>
    </b>Kung posible, hangga’t nakasalalay sa inyo, makipagpayapaan kayo sa lahat ng tao. </div>
  <div id="chapter12_verse19">
    <b>
      <sup>19 </sup>
    </b>Huwag ipaghiganti ang inyong sarili, mga minamahal, kundi bigyan ninyo ng dako ang poot; sapagkat nasusulat: “Akin ang paghihiganti; ako ang gaganti, sabi ni Jehova.” </div>
  <div id="chapter12_verse20">
    <b>
      <sup>20 </sup>
    </b>Kundi, “kung ang iyong kaaway ay nagugutom, pakainin mo siya; kung siya ay nauuhaw, bigyan mo siya ng maiinom; sapagkat sa paggawa nito ay magbubunton ka ng maaapoy na baga sa kaniyang ulo.” </div>
  <div id="chapter12_verse21">
    <b>
      <sup>21 </sup>
    </b>Huwag kang padaig sa masama, kundi patuloy na daigin ng mabuti ang masama.</div>
</div>