<div>
  <p>Zacarias</p>
  <div id="chapter1_verse1">
    <span class="w_ch">
      <b>1 </b>
    </span>Nang ikawalong buwan nang ikalawang taon ni Dario  ang salita ni Jehova ay dumating kay Zacarias  na anak ni Berekias na anak ni Ido  na propeta, na nagsasabi: </div>
  <div id="chapter1_verse2">
    <b>
      <sup>2 </sup>
    </b>“Si Jehova ay lubhang nagalit sa inyong mga ama. </div>
  <div id="chapter1_verse3">
    <b>
      <sup>3 </sup>
    </b>“At sabihin mo sa kanila, ‘Ito ang sinabi ni Jehova ng mga hukbo: “ ‘Manumbalik kayo sa akin,’  ang sabi ni Jehova ng mga hukbo, ‘at manunumbalik ako sa inyo,’  ang sabi ni Jehova ng mga hukbo.” ’</div>
  <div id="chapter1_verse4">
    <b>
      <sup>4 </sup>
    </b>“ ‘Huwag kayong maging gaya ng inyong mga ama  na sa kanila ay tumawag ang mga propeta noong una,  na sinasabi: “Ito ang sinabi ni Jehova ng mga hukbo, ‘Manumbalik kayo, pakisuyo, mula sa inyong masasamang lakad at mula sa inyong masasamang pakikitungo.’ ” ’ </div>
  <div id="chapter1_verse5">
    <b>
      <sup>5 </sup>
    </b>“ ‘Kung tungkol sa inyong mga ama, nasaan sila?  At kung tungkol sa mga propeta,  nabuhay pa ba sila hanggang sa panahong walang takda? </div>
  <div id="chapter1_verse6">
    <b>
      <sup>6 </sup>
    </b>Gayunman, kung tungkol sa aking mga salita at sa aking mga tuntunin na iniutos ko sa aking mga lingkod, na mga propeta,  hindi ba inabutan ng mga iyon ang inyong mga ama?’  Kaya nanumbalik sila at nagsabi: ‘Ayon sa inisip ni Jehova ng mga hukbo na gawin sa amin,  ayon sa aming mga lakad at ayon sa aming mga pakikitungo, ganiyan ang ginawa niya sa amin.’ ” </div>
  <div id="chapter1_verse7">
    <b>
      <sup>7 </sup>
    </b>Noong ikadalawampu’t apat na araw ng ikalabing-isang buwan, na siyang buwan ng Sebat, nang ikalawang taon ni Dario,  ang salita ni Jehova ay dumating kay Zacarias  na anak ni Berekias na anak ni Ido  na propeta, na nagsasabi: </div>
  <div id="chapter1_verse8">
    <b>
      <sup>8 </sup>
    </b>“Nakita ko sa gabi, at, narito! isang lalaking  nakasakay sa isang pulang kabayo,  at siya ay nakatigil sa gitna ng mga puno ng mirto  na nasa dakong malalim; at sa likuran niya ay may mga kabayong pula, matingkad na pula, at puti.” </div>
  <div id="chapter1_verse9">
    <b>
      <sup>9 </sup>
    </b>Kaya sinabi ko: “Sino ang mga ito, panginoon ko?” </div>
  <div id="chapter1_verse10">
    <b>
      <sup>10 </sup>
    </b>At ang lalaki na nakatigil sa gitna ng mga puno ng mirto ay sumagot at nagsabi: “Ito ang mga isinugo ni Jehova upang lumibot sa lupa.”  </div>
  <div id="chapter1_verse11">
    <b>
      <sup>11 </sup>
    </b>At sumagot sila sa anghel ni Jehova na nakatigil sa gitna ng mga puno ng mirto at nagsabi: “Lumibot kami sa lupa,  at, narito! ang buong lupa ay tahimik at walang kaligaligan.” </div>
  <div id="chapter1_verse12">
    <b>
      <sup>12 </sup>
    </b>Kaya ang anghel ni Jehova ay sumagot at nagsabi: “O Jehova ng mga hukbo, hanggang kailan ka hindi magpapakita ng awa sa Jerusalem at sa mga lunsod ng Juda,  na tinuligsa mo sa pitumpung taóng ito?” </div>
  <div id="chapter1_verse13">
    <b>
      <sup>13 </sup>
    </b>At si Jehova ay sumagot sa anghel na nakikipag-usap sa akin, sa mabubuting salita, nakaaaliw na mga salita;  </div>
  <div id="chapter1_verse14">
    <b>
      <sup>14 </sup>
    </b>at ang anghel na nakikipag-usap sa akin ay nagsabi sa akin: “Sumigaw ka, na sinasabi, ‘Ito ang sinabi ni Jehova ng mga hukbo: “Ako ay naninibugho para sa Jerusalem at para sa Sion ng matinding paninibugho.  </div>
  <div id="chapter1_verse15">
    <b>
      <sup>15 </sup>
    </b>Ako ay nagagalit na may matinding pagkagalit laban sa mga bansang panatag;  sapagkat ako, sa ganang akin, ay nagalit nang kaunti lamang,  ngunit sila, sa ganang kanila, ay tumulong sa ikapapahamak.” ’ </div>
  <div id="chapter1_verse16">
    <b>
      <sup>16 </sup>
    </b>“Kaya ito ang sinabi ni Jehova, ‘ “Tiyak na babalik ako sa Jerusalem taglay ang kaawaan.  Ang aking sariling bahay ay itatayo sa kaniya,”  ang sabi ni Jehova ng mga hukbo, “at isang pising panukat ang iuunat sa ibabaw ng Jerusalem.” ’ </div>
  <div id="chapter1_verse17">
    <b>
      <sup>17 </sup>
    </b>“Sumigaw ka pa, na sinasabi, ‘Ito ang sinabi ni Jehova ng mga hukbo: “Ang aking mga lunsod ay mag-uumapaw pa sa kabutihan;  at tiyak na ikalulungkot pa ni Jehova ang Sion  at gayunma’y pipiliin pa ang Jerusalem.” ’ ” </div>
  <div id="chapter1_verse18">
    <b>
      <sup>18 </sup>
    </b>At itiningin ko ang aking mga mata at nakita ko; at, narito! may apat na sungay.  </div>
  <div id="chapter1_verse19">
    <b>
      <sup>19 </sup>
    </b>Kaya sinabi ko sa anghel na nakikipag-usap sa akin: “Ano ang mga ito?” Sinabi naman niya sa akin: “Ito ang mga sungay na nagpanabog sa Juda,  sa Israel  at sa Jerusalem.” </div>
  <div id="chapter1_verse20">
    <b>
      <sup>20 </sup>
    </b>Karagdagan pa, nagpakita si Jehova sa akin ng apat na bihasang manggagawa. </div>
  <div id="chapter1_verse21">
    <b>
      <sup>21 </sup>
    </b>Sa gayon ay sinabi ko: “Ano ang ipinarito ng mga ito upang gawin?”</div>
</div>