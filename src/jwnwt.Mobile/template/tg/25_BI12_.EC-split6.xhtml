<div>
  <div id="chapter6_verse1">
    <span class="w_ch">
      <b>6 </b>
    </span>May kapahamakan na nakita ko sa ilalim ng araw, at iyon ay malimit sa mga tao: </div>
  <div id="chapter6_verse2">
    <b>
      <sup>2 </sup>
    </b>isang tao na binigyan ng tunay na Diyos ng kayamanan at mga materyal na pag-aari at kaluwalhatian at para sa kaniyang kaluluwa ay hindi siya nangangailangan ng anumang bagay na kaniyang pinananabikan, at gayunma’y hindi siya binibigyang-kapangyarihan ng tunay na Diyos na makakain mula rito, bagaman ang isang banyaga ay makakakain nito. Ito ay walang kabuluhan at iyon ay masamang sakit. </div>
  <div id="chapter6_verse3">
    <b>
      <sup>3 </sup>
    </b>Kung ang isang lalaki ay magkaanak nang isang daang ulit, at mabuhay siya nang maraming taon, anupat maging marami ang mga araw ng kaniyang mga taon, gayunma’y ang kaniyang kaluluwa ay hindi nasisiyahan sa mabubuting bagay at maging ang libingan ay hindi naging kaniya, masasabi ko na ang isang ipinanganak nang kulang sa buwan ay mas mabuti pa kaysa sa kaniya. </div>
  <div id="chapter6_verse4">
    <b>
      <sup>4 </sup>
    </b>Sapagkat sa walang kabuluhan dumarating ang isang ito at sa kadiliman siya umaalis, at tatakpan ng kadiliman ang kaniyang pangalan. </div>
  <div id="chapter6_verse5">
    <b>
      <sup>5 </sup>
    </b>Maging ang araw ay hindi niya nakita, ni nalaman. Ang isang ito ay may kapahingahan kaysa sa nauna. </div>
  <div id="chapter6_verse6">
    <b>
      <sup>6 </sup>
    </b>Ipagpalagay man na nabuhay siya nang isang libong taon na makalawang ulit at gayunma’y hindi siya nagtamasa ng kabutihan, hindi ba sa iisang dako lamang pumaparoon ang lahat?</div>
  <div id="chapter6_verse7">
    <b>
      <sup>7 </sup>
    </b>Ang lahat ng pagpapagal ng mga tao ay para sa kanilang bibig, ngunit maging ang kanilang kaluluwa ay hindi nabubusog. </div>
  <div id="chapter6_verse8">
    <b>
      <sup>8 </sup>
    </b>Sapagkat anong higit na kapakinabangan mayroon ang marunong kaysa sa hangal? Ano ang taglay ng napipighati sa pagkaalam kung paano lalakad sa harap ng mga buháy? </div>
  <div id="chapter6_verse9">
    <b>
      <sup>9 </sup>
    </b>Mas mabuti ang pagtingin ng mga mata kaysa sa pagpapagala-gala ng kaluluwa. Ito rin ay walang kabuluhan at paghahabol sa hangin.</div>
  <div id="chapter6_verse10">
    <b>
      <sup>10 </sup>
    </b>Anuman ang umiral, ang pangalan nito ay nabigkas na, at naging hayag na kung ano ang tao; at hindi niya maipagtatanggol ang kaniyang usapin sa isa na higit na makapangyarihan kaysa sa kaniya.</div>
  <div id="chapter6_verse11">
    <b>
      <sup>11 </sup>
    </b>Yamang maraming bagay na sanhi ng malaking kawalang-kabuluhan, anong kapakinabangan mayroon ang isang tao? </div>
  <div id="chapter6_verse12">
    <b>
      <sup>12 </sup>
    </b>Sapagkat sino ang nakaaalam kung anong kabutihan ang taglay ng isang tao sa buhay sa bilang ng mga araw ng kaniyang walang-kabuluhang buhay, gayong ginugugol niya ang mga ito na gaya ng isang anino? Sapagkat sino ang makapagsasabi sa tao kung ano ang mangyayari sa ilalim ng araw pagkatapos niya?</div>
</div>