<div><p class="biblename">Ang Ikalawa ng mga Cronica</p><div id="chapter1_verse1"><span class="w_ch"><b>1 </b></span>At si Solomon na anak ni David ay patuloy na tumibay sa kaniyang paghahari, at si Jehova na kaniyang Diyos ay sumakaniya at patuloy siyang pinadakilang lubha.</div><div id="chapter1_verse2"><b><sup>2 </sup></b>At nagsalita si Solomon sa buong Israel, sa mga pinuno ng mga libu-libo at ng mga daan-daan at sa mga hukom at sa lahat ng pinuno sa buong Israel, ang mga ulo ng mga sambahayan sa panig ng ama. </div><div id="chapter1_verse3"><b><sup>3 </sup></b>Nang magkagayon, si Solomon at ang buong kongregasyon na kasama niya ay pumaroon sa mataas na dakong nasa Gibeon; sapagkat naroon ang tolda ng kapisanan ng tunay na Diyos, na ginawa ni Moises na lingkod ni Jehova sa ilang. </div><div id="chapter1_verse4"><b><sup>4 </sup></b>Gayunman, ang kaban ng tunay na Diyos ay iniahon ni David mula sa Kiriat-jearim patungo sa dako na inihanda ni David para rito, sapagkat nagtayo siya ng tolda sa Jerusalem para rito. </div><div id="chapter1_verse5"><b><sup>5 </sup></b>At ang altar na tanso na ginawa ni Bezalel na anak ni Uri na anak ni Hur ay inilagay sa harap ng tabernakulo ni Jehova; at si Solomon at ang kongregasyon ay sumangguni roon gaya ng dati. </div><div id="chapter1_verse6"><b><sup>6 </sup></b>Si Solomon ngayon ay naghandog doon sa harap ni Jehova sa ibabaw ng altar na tanso na bahagi ng tolda ng kapisanan, at naghandog siya roon ng isang libong handog na sinusunog.</div><div id="chapter1_verse7"><b><sup>7 </sup></b>Nang gabing iyon ay nagpakita ang Diyos kay Solomon at pagkatapos ay nagsabi sa kaniya: “Humingi ka! Ano ang ibibigay ko sa iyo?” </div><div id="chapter1_verse8"><b><sup>8 </sup></b>Dahil doon ay sinabi ni Solomon sa Diyos: “Ikaw ang Isa na nagpakita ng malaking maibiging-kabaitan kay David na aking ama at siyang gumawang hari sa akin bilang kahalili niya. </div><div id="chapter1_verse9"><b><sup>9 </sup></b>Ngayon, O Diyos na Jehova, maging tapat nawa ang iyong pangako kay David na aking ama, sapagkat ikaw ang gumawang hari sa akin sa isang bayan na sindami ng mga butil ng alabok sa lupa. </div><div id="chapter1_verse10"><b><sup>10 </sup></b>Bigyan mo ako ngayon ng karunungan at kaalaman upang ako ay makalabas sa harap ng bayang ito at upang ako ay makapasok, sapagkat sino ang makahahatol sa malaking bayan mong ito?”</div><div id="chapter1_verse11"><b><sup>11 </sup></b>At sinabi ng Diyos kay Solomon: “Sa dahilang malapit ito sa iyong puso at hindi ka humingi ng materyal na pag-aari, kayamanan at karangalan o ng kaluluwa niyaong mga napopoot sa iyo, ni humingi ka man ng maraming araw, kundi humingi ka ng karunungan at kaalaman para sa iyo upang mahatulan mo ang aking bayan na sa kanila ay ginawa kitang hari, </div><div id="chapter1_verse12"><b><sup>12 </sup></b>ang karunungan at ang kaalaman ay ibinibigay sa iyo; gayundin ang materyal na pag-aari at ang kayamanan at ang karangalan ay ibibigay ko sa iyo anupat walang haring nauna sa iyo ang nagkaroon ng gayon, at walang sinumang kasunod mo ang magkakaroon ng gayon.”</div><div id="chapter1_verse13"><b><sup>13 </sup></b>Kaya si Solomon ay dumating sa Jerusalem mula sa mataas na dakong nasa Gibeon, mula sa harap ng tolda ng kapisanan, at patuloy na naghari sa Israel. </div><div id="chapter1_verse14"><b><sup>14 </sup></b>At si Solomon ay patuloy na nagtipon ng mga karo at mga kabayong pandigma anupat nagkaroon siya ng isang libo apat na raang karo at labindalawang libong kabayong pandigma, at inilalagay niya <div id="page685"></div>ang mga iyon sa mga lunsod ng karo at malapit sa hari sa Jerusalem. </div><div id="chapter1_verse15"><b><sup>15 </sup></b>At pinangyari ng hari na ang pilak at ang ginto sa Jerusalem ay maging tulad ng mga bato; at ang tablang sedro ay pinangyari niyang maging tulad ng mga puno ng sikomoro na nasa Sepela dahil sa lubhang dami. </div><div id="chapter1_verse16"><b><sup>16 </sup></b>At ang mga kabayo na tinamo ni Solomon ay iniluwas mula sa Ehipto, at ang samahan ng mga mangangalakal ng hari ang kumukuha ng kawan ng kabayo sa kaukulang halaga. </div><div id="chapter1_verse17"><b><sup>17 </sup></b>At kinaugalian nilang iahon at iluwas mula sa Ehipto ang isang karo sa halagang anim na raang pirasong pilak at ang isang kabayo ay sa isang daan at limampu; at gayundin sa lahat ng mga hari ng mga Hiteo at ng mga hari ng Sirya. Sa pamamagitan nila sila nagluluwas.</div></div>