<div>
  <div id="chapter45_verse1">
    <span class="w_ch">
      <b>45 </b>
    </span>“ ‘At kapag hahati-hatiin ninyo ang lupain bilang mana, maghahandog kayo ng isang abuloy kay Jehova, isang banal na bahagi mula sa lupain; kung tungkol sa haba, dalawampu’t limang libong siko ang haba, at kung tungkol sa lapad, sampung libo. Ito ay magiging isang banal na bahagi sa lahat ng mga hangganan nito sa palibot. </div>
  <div id="chapter45_verse2">
    <b>
      <sup>2 </sup>
    </b>Mula rito ay magkakaroon ng para sa dakong banal, na ang haba niyaon ay limang daan at ang lapad ay limang daan, anupat eskuwalado iyon sa palibot; at magkakaroon iyon ng limampung siko bilang pastulan sa bawat panig. </div>
  <div id="chapter45_verse3">
    <b>
      <sup>3 </sup>
    </b>At mula sa sukat na ito ay susukatin mo ang haba na dalawampu’t limang libo at ang lapad na sampung libo, at ang santuwaryo ay malalagay roon, isang kabanal-banalang bagay. </div>
  <div id="chapter45_verse4">
    <b>
      <sup>4 </sup>
    </b>Bilang isang banal na bahagi mula sa lupain, iyon ay magiging para sa mga saserdote, ang mga lingkod sa santuwaryo, yaong mga lumalapit upang maglingkod kay Jehova. At sa kanila ay magiging dako iyon para sa mga bahay, at isang sagradong dako para sa santuwaryo.</div>
  <div id="chapter45_verse5">
    <b>
      <sup>5 </sup>
    </b>“ ‘Magkakaroon ng haba na dalawampu’t limang libo at lapad na sampung libo. Iyon ay magiging sa mga Levita, ang mga lingkod sa Bahay. Bilang pag-aari ay magkakaroon sila ng dalawampung silid-kainan.</div>
  <div id="chapter45_verse6">
    <b>
      <sup>6 </sup>
    </b>“ ‘At bilang pag-aari ng lunsod, magbibigay kayo ng lapad na limang libo at haba na dalawampu’t limang libo, katulad na katulad ng banal na abuloy. Iyon ay magiging ukol sa buong sambahayan ng Israel.</div>
  <div id="chapter45_verse7">
    <b>
      <sup>7 </sup>
    </b>“ ‘At ang pinuno ay magkakaroon sa panig na ito at sa panig na iyon ng banal na abuloy at ng pag-aari ng lunsod, sa tabi ng banal na abuloy at sa tabi ng pag-aari ng lunsod, ng bahagi sa dakong kanluran sa gawing kanluran at ng bahagi sa dakong silangan sa gawing silangan. At ang haba ay magiging katulad na katulad ng isa sa mga bahagi, mula sa kanluraning hangganan hanggang sa silanganing hangganan. </div>
  <div id="chapter45_verse8">
    <b>
      <sup>8 </sup>
    </b>Kung tungkol sa lupain, <div id="page1343"></div>iyon ay magiging kaniya bilang pag-aari sa Israel. At hindi na pagmamalupitan ng aking mga pinuno ang aking bayan, at ang lupain ay ibibigay nila sa sambahayan ng Israel ayon sa kanilang mga tribo.’</div>
  <div id="chapter45_verse9">
    <b>
      <sup>9 </sup>
    </b>“Ito ang sinabi ng Soberanong Panginoong Jehova, ‘Sapat na iyan sa inyo, O mga pinuno ng Israel!’</div>
  <div id="chapter45_verse10">
    <b>
      <sup>10 </sup>
    </b>‘Dapat kayong magkaroon ng hustong timbangan at hustong epa at hustong takal na bat. </div>
  <div id="chapter45_verse11">
    <b>
      <sup>11 </sup>
    </b>Kung tungkol sa epa at sa takal na bat, dapat magkaroon ng iisang takdang dami, na ang bat ay maglalaman ng ikasampu ng isang homer at ang ikasampu ng homer ay isang epa; batay sa homer ang dapat na maging kahilingang dami nito. </div>
  <div id="chapter45_verse12">
    <b>
      <sup>12 </sup>
    </b>At ang siklo ay dalawampung gerah. Dalawampung siklo, dalawampu’t limang siklo, labinlimang siklo ang siyang magiging maneh para sa inyo.’</div>
  <div id="chapter45_verse13">
    <b>
      <sup>13 </sup>
    </b>“ ‘Ito ang abuloy na ihahandog ninyo, ang isang kanim na bahagi ng epa mula sa homer ng trigo, at ang isang kanim na bahagi ng epa mula sa homer ng sebada; </div>
  <div id="chapter45_verse14">
    <b>
      <sup>14 </sup>
    </b>at kung tungkol sa takdang bahagi ng langis, nariyan ang takal na bat ng langis. Ang bat ay ikasampu ng kor. Ang sampung bat ay isang homer; sapagkat ang sampung bat ay isang homer. </div>
  <div id="chapter45_verse15">
    <b>
      <sup>15 </sup>
    </b>At isang tupa mula sa kawan, mula sa dalawang daan mula sa mga alagang hayop ng Israel, para sa handog na mga butil at para sa buong handog na sinusunog at para sa mga haing pansalu-salo, upang magbayad-sala para sa kanila,’ ang sabi ng Soberanong Panginoong Jehova.</div>
  <div id="chapter45_verse16">
    <b>
      <sup>16 </sup>
    </b>“ ‘Kung tungkol sa buong bayan ng lupain, magiging pananagutan nila ang abuloy na ito sa pinuno sa Israel. </div>
  <div id="chapter45_verse17">
    <b>
      <sup>17 </sup>
    </b>At sa pinuno ay maaatang ang mga buong handog na sinusunog at ang handog na mga butil at ang handog na inumin sa mga kapistahan at sa mga bagong buwan at sa mga sabbath, sa lahat ng mga kapanahunan ng pista ng sambahayan ng Israel. Siya ang maglalaan ng handog ukol sa kasalanan at ng handog na mga butil at ng buong handog na sinusunog at ng mga haing pansalu-salo, upang magbayad-sala para sa sambahayan ng Israel.’</div>
  <div id="chapter45_verse18">
    <b>
      <sup>18 </sup>
    </b>“Ito ang sinabi ng Soberanong Panginoong Jehova, ‘Sa unang buwan, sa unang araw ng buwan, kukuha ka ng isang guyang toro, na isang anak ng bakahan, yaong malusog, at dadalisayin mo ang santuwaryo mula sa kasalanan. </div>
  <div id="chapter45_verse19">
    <b>
      <sup>19 </sup>
    </b>At ang saserdote ay kukuha ng dugo ng handog ukol sa kasalanan at ilalagay niya iyon sa poste ng pinto ng Bahay at sa apat na panulukan ng nakapalibot na ungos na bahagi ng altar at sa poste ng pinto ng pintuang-daan ng pinakaloob na looban. </div>
  <div id="chapter45_verse20">
    <b>
      <sup>20 </sup>
    </b>At ganiyan ang gagawin mo sa ikapitong araw ng buwan para sa sinumang tao na nakagawa ng pagkakamali at para sa sinumang walang-karanasan; at magbabayad-sala kayo para sa Bahay.</div>
  <div id="chapter45_verse21">
    <b>
      <sup>21 </sup>
    </b>“ ‘Sa unang buwan, sa ikalabing-apat na araw ng buwan, ay gaganapin ninyo ang paskuwa. Bilang isang kapistahan sa loob ng pitong araw, mga tinapay na walang pampaalsa ang dapat kainin. </div>
  <div id="chapter45_verse22">
    <b>
      <sup>22 </sup>
    </b>At sa araw na iyon, para sa kaniyang sarili at para sa buong bayan ng <div id="page1344"></div>lupain, ang pinuno ay maglalaan ng isang guyang toro bilang handog ukol sa kasalanan. </div>
  <div id="chapter45_verse23">
    <b>
      <sup>23 </sup>
    </b>At para sa pitong araw ng kapistahan ay ilalaan niya bilang buong handog na sinusunog para kay Jehova ang pitong guyang toro at ang pitong barakong tupa, malulusog, araw-araw para sa pitong araw, at bilang handog ukol sa kasalanan ay isang barakong kambing araw-araw. </div>
  <div id="chapter45_verse24">
    <b>
      <sup>24 </sup>
    </b>At bilang handog na mga butil ay ilalaan niya ang isang epa para sa guyang toro at isang epa para sa barakong tupa, at, kung tungkol sa langis, isang hin para sa epa.</div>
  <div id="chapter45_verse25">
    <b>
      <sup>25 </sup>
    </b>“ ‘Sa ikapitong buwan, sa ikalabinlimang araw ng buwan, sa panahon ng kapistahan, maglalaan siya ng gaya rin ng mga ito para sa pitong araw, gaya rin ng handog ukol sa kasalanan, gaya ng buong handog na sinusunog, at gaya ng handog na mga butil at gaya ng langis.’ ”</div>
</div>